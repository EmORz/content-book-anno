	Лондон. Процъфтяващият някога град сега лежи в руини. Светът — такъв, какъвто го познаваме, няма бъдеще. Адска порта е зейнала към нашата реалност и бълва демони — създания, които сме виждали само в кошмарите си. На прага на Апокалипсиса, човечеството е принудено да потърси убежище под земята.
	Сред оцелелите са войнствените тамплиери, очаквали от години нашествието, и кабалистите, които се опитват да подчинят тъмните сили, за да усъвършенстват човешката природа. Сега всички те, въоръжени с футуристични оръжия или със силата на тайнствена магия, се събират в мрака, обединени от обща цел — спасяването на света от демонските орди.
