	Осемнадесетгодишната Алексия Ерскайн с трепетно вълнение се приготвя за гостуването си в имението на семейство Клифтън. Тя е поканена на пищен бал по случай рождения ден на Саймън Сиймор — наследника на графа. За младото момиче, чийто баща е пропилял семейното богатство на хазарт, това е не само ново преживяване, но и възможност да бъде представено пред богатите аристократи. С непринуденото си поведение и чувството си за хумор красивата Алексия прави голямо впечатление на Саймън. Не след дълго техният годеж е шумно обявен в средите на висшето общество.
	Безумно влюбена в бъдещия си съпруг, Алексия смята, че и най-смелите й мечти са се сбъднали. Но още след медения месец тя разбира, че в семейството цари атмосфера на неприкрита враждебност и студенина, зад които Клифтън крият своите пороци и грехове. Зад стените на великолепното имение са потулени ужасяващи тайни, които могат да сринат репутацията на аристократичния род. Какви са тези страшни тайни, Алексия тепърва ще разбере…
