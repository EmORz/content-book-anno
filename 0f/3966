	Денем скрита зад маската на хладна непристъпност и неизменните тъмни очила, Парис Гибсън оживява едва с настъпването на мрака. Тогава тя влиза в студиото, надява слушалките, пуска любимата песничка „Здравей, тъма!“ и започва своето нощно шоу пред микрофона…
	Откак се е преместила в този град, Парис се мъчи да заглуши болката и чувството за вина, родени от една трагична грешка. Затова предаването, което води с такова себеотдаване, е за нея едновременно и бягство, и единствен жив контакт с външния свят — тя се чувства по-добре само в тази роля на доверен приятел, изповедник и съветник пред своите верни слушатели. И кой знае още колко време би се крила в своя виртуален свят, ако една вечер в открит ефир не прозвучава иронично напевният глас на мъж, представящ се с името „Валентино“, който й обещава ужасни неща… Това не са нито наивните поздрави, нито неизбежните предложения за женитба, които всяка популярна радио звезда получава. Парис има скъпернически преброени часове и почти никакъв избор — тя трябва да спасява не само живота на едно порочно и лекомислено момиче, но и своя собствен. Защото за неин ужас „Валентино“ знае всичко за Парис и мечтае да я накаже с цялата жестокост, на която е способен…
	В задъхана битка с времето, Парис трябва да си сътрудничи с криминалния психолог д-р Дийн Малой — единствения човек в града, когото тя би искала да не среща. Само съюзът между двамата може да пресече зловещите замисли на насилника. Но за това трябва да се плати висока цена…
C>
	„Здравей, тъма!“ е наелектризиран докрай, наситен с чувственост и тъмна страст, емоционално завладяващ роман. С превъзходно заплетена интрига, ярки и жизнени характери, с проникновено и съчувстващо познание за проблемите на съвременните млади хора, Сандра Браун води читателите си към Сърцето на мрака, където — характерно за нея — винаги блещука пътеводната звезда на една любов. „Здравей, тъма!“ утвърждава по най-завладяващ начин Сандра Браун като водещо име в жанра на романтичния трилър и една от най-популярните писателки на съвременна Америка.
@	The New York Times Book Review
C$
