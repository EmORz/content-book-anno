	Джеймс Д. Уотсън е директор на лабораторията в Колд Спринг Харбър в Ню Йорк от 1968 до 1993 година и сега е неин президент. Той е първият директор на Националния център за изследване на човешкия геном към Националните здравни институции и заема този пост от 1989 до 1992 година. Член на Националната академия на науките и на Кралското общество, получава Президентския медал за свобода, Национален медал за наука и, съвместно с Франсис Крик и Морис Уилкинс, Нобелова награда за физиология или медицина за 1962 година.
	Андрю Бери, автор на докторска дисертация за генетиката на плодовата мушица, е младши изследовател към Музея по сравнителна зоология при Харвардския университет. Писател и преподавател, той е издател на събраните съчинения „Безкрайни тропици“ на викторианския биолог Алфред Ръсел Уолъс.
C>
	Разкриването на тайната на живота е най-голямото научно постижение на двайсети век и поставя основите на медицината на двайсет и първи. Уотсън ни запознава с историята на тази революция в човешкия живот — великите идеи, човешките слабости и обществените предизвикателства — по начин, който ще увлече масовата публика и ще вдъхнови ново поколение от млади учени.
@	Ерик Ландър, основател и директор на Центъра за изследване на генома при Уайтхед
C$
C>
	Джеймс Уотсън е свидетел на всички революционни събития в молекулярната биология — от двойната спирала до генома. Той вижда по-далеч и по-ясно от който и да е друг в областта. Дайте тази изключително добра книга на всеки, който желае да разбере за какво е цялото това вълнение.
@	Мат Ридли, автор на „Геном“
C$
C>
	Само Джеймс Уотсън е в състояние да напише тази книга: никой друг не познава ДНК от толкова много перспективи и никой друг не пише по толкова завладяващ и независим начин. „ДНК“ е изключително разбираемо написана история за живота на една молекула и определящата й роля за човешката природа, общество, медицина и бъдещето ни като вид. Истинско удоволствие е да се чете тази толкова важна книга.
@	Кей Редфийлд Джеймисън, автор на „Неспокоен ум“
C$
C>
	Забележително подреждане на планетите наблюдаваме през 2003 година: петдесетата годишнина на двойната спирала и завършване на секвенционирането на човешкия геном. Нито едно друго човешко същество на планетата не се намира в по-благоприятна позиция да пише така авторитетно за това, както Джим Уотсън, който е определяща фигура и за двете епохални събития. В „ДНК“ той прави това с характерните си яснота, стил и остроумие. Ако наистина искате да научите какво се е случило през най-важния за биологията от началото на сътворението половин век, прочетете тази книга!
@	Франсис Колинс, директор на Националния институт за изследване на човешкия геном
C$
C>
	Широтата и размахът на тази книга (написана с експертната помощ на Андрю Бери), важността на засегнатата от нея тема и фактът, че описаните събития са предадени от първа ръка и със завладяващ авторитет, ще я превърнат веднага в класика в научната литература.
@	Едуард О. Уилсън, автор на „Социобиология“ и „Бъдещето на живота“
C$
