	За Фокс, Кейлъб, Гейдж и останалите жители на Хокинс Холоу числото седем носи съдбовен смисъл, откакто преди години капките кръв на трите момчета, попаднали върху Свещения камък, са освободили окован преди векове демон…
	Невинният им ритуал за братство довежда до седемдневна лудост на всеки седем години. Сега, когато кошмарният месец наближава, мъжете усещат надигащата се буря. Вече са измъчвани от видения за смърт и разруха. Но тази година са по-добре подготвени и подкрепени в битката си от три жени, които са пристигнали в градчето. Лейла, Куин и Сибил са свързани по някакъв начин с демона, също както мъжете — със силата, която някога го е възпряла.
	В онзи съдбовен ден до Свещения камък градският адвокат Фокс е придобил дарбата да чете мислите на другите хора. Лейла има същата способност. Той трябва да спечели доверието й, защото тяхната връзка ще помогне да надвият мрака, заплашващ да погълне градчето. Но за Лейла е трудно да свикне с новооткритата си дарба… и с тази дълбока специална връзка с Фокс. Знае, че щом разкрие душата си, ще бъде беззащитна срещу желанието, което е на път да превземе и двамата…
