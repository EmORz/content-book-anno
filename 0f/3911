	Събитията, описани в „Черните гарвани“, обхващат средата на деветнайсети век — най-вълнуващия период от историята на Австралия. Предизвикателен и еротичен роман, изпълнен с приключения — това е началото на петтомната сага за две семейства, на които е съдено да бъдат врагове и любовници.
	Доналд Макинтош не подозира какви последствия ще предизвика решението му да прогони със сила членовете на племето нирамбура, които живеят на територията на имението му Глен Вю. Патрик Дъфи и синът му Том неволно стават свидетели на варварското деяние.
	Междувременно Майкъл Дъфи и Фиона Макинтош, които живеят в Сидни, нямат представа за съдбовните събития, разиграващи се в далечната колония Куинсланд, в които главни действащи лица са бащите им. Запознанството на Майкъл и Фиона е белязано от буря, разразила се по време на пътуването им с ферибот, която сякаш е предсказание за предстоящите бурни времена. Защото от този момент насетне фамилиите Дъфи и Макинтош са неразривно свързани. Пътищата им се пресичат в любовта, смъртта и отмъщението, докато членовете им са въвлечени в безмилостна битка за завладяване на пограничните територии на Северна Австралия.
