	… това е трагичната история за възхода и падението на Камелот. Епосът за крал Артур и верните му рицари този път е видян през очите на жените от легендата: пламенната и жизнена Игрейн, чиято съдба е да роди спасителя на Британия — Артур; плахата, дълбоко религиозна Гуенхвифар, кралицата на Артур; величествената Вивиан, върховна жрица на Авалон и Повелителка на Езерото; и най-вече Моргана — пророчица и Пазителка на тайното познание, обречена да донесе гибел на всички…
	Епичен роман за страст и насилие, за рицарска вярност и коварни интриги и не на последно място за борбата между древната мъдрост на езичеството и новите добродетели на християнството; книга за вечните човешки стойности, за любовта и омразата, за доброто и злото, която пленява читателя с непреодолимо обаяние…
	Зашеметяващ успех за авторката, Марион Брадли, родена през 1930 година в Ню Йорк. Блестящо изграденият сюжет и умелото перо на Марион Брадли превръщат стария епос в съвременен бестселър, а самата авторка — в едно от водещите имена на жанра „фентъзи“.
