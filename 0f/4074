	Седемте смъртни гряха завъртат перките на този провокативен, напомпан със секс гориво трилър: похот, алчност, гордост, ярост, завист, рекет и убийство заплашват всеки от участниците в драмата. От първата до последната страница неустоима съблазън и грях се борят за надмощие с достойнството и любовта.
	Гриф Бъркет е паднала звезда. След пет дълги години във федералния затвор той най-сетне е на свобода. Но още с първата стъпка навън разбира, че прошка няма. Там не го чака никой — освен ония, заради които е влязъл зад решетките. Старата мръсна игра започва с нова сила и Гриф е притиснат до стената — без чест, без пари, без изход.
	Фостър Спийкман — ексцентричен милионер, собственик на авиокомпания — и красивата му жена Лора са златна двойка. Богатството, успехът и любовта им блестят в един живот като щастлива приказка, докато съдбата не се намесва жестоко и им отказва онова, което най-много искат… Казват, че не всичко се купува с пари, но може би може да се купи един изпаднал бивш затворник без бъдеще?
	И тогава Гриф Бъркет получава най-зашеметяващата и невероятна оферта в живота си: да вземе първо сто хиляди, после половин милион, а след това по един милион долара всяка година… докато е жив. Сделка за милиони. Условието е просто. И разбира се — тайно. Защото е толкова необичайно, че дори коравият бивш затворник е стъписан.
	Какво е това — перверзна игра? Лудост? Гриф е шокиран, но още по-шокиращо е, че нито може да приеме, без да изгуби и последните останки от достойнството си, нито да откаже. Иска или не, Гриф ще трябва да влезе в играта на живота си и да я изиграе без право на грешка, а залозите непрекъснато ще се покачват… чак до разтърсващия финал.
	Никой не може да напише толкова горещ съспенс за любовта, както Сандра Браун!
