	Клер Труман е млада талантлива редакторка, израснала сред книги и разговори за изкуство. За кратко време тя си намира доходна работа в едно от най-известните издателства в Ню Йорк и бързо се издига. Превръща се от грозното патенце в гадже на мъжа, по който си пада от 10 години — страхотния, нежен, внимателен, красив и богат Рандъл Кокс III.
	Перфектният мъж плюс перфектната работа!
	Изглежда мечтите на Клер се сбъдват и късметът я следва неотлъчно! Само не трябва да дърпа дявола за опашката…
	Но това ли искам, пита се Клер.
	Шефката й се оказва истинско изчадие — арогантна и безскрупулна, тормози я 25 часа в денонощието, 8 дена в седмицата. С Рандъл се виждат все по-рядко. Като че ли Клер предпочита непринудената компания на младия писател Люк Мейвил пред срещите с гаджето си, на които всичко се случва по план-график. Клер е в безизходица, объркана и недоволна. Когато положението става нетърпимо, всеки показва дявола в себе си…
