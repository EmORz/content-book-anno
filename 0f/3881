	Има автори, чиито имена се изписват с огромни букви на кориците, и книгите изчезват за броени дни от книжарниците, а заглавията им се настаняват трайно в челните места на класациите за бестселъри. Сидни Шелдън е такова име, а „Гневът на ангелите“ е пример за великолепно съчетание на интригуващ криминален сюжет, изненадващи съдебни обрати, силна романтична линия, блестящо разкриване на задкулисните политически игри и стотиците невидими пипала на Мафията.
	Дженифър Паркър едва се измъква от собствения си съдебен гаф, издига се до адвокатските върхове в САЩ и попада под разрушителното влияние на двама мъже с огромна власт в обществото и непримирима омраза един към друг. Животът й се превръща в шеметна поредица от върхове и пропасти, белязани от невероятния стремеж на една трийсетгодишна жена да оцелее и да успее във водовъртежа на колосалните политически и финансови интереси, като запази човешкото си лице.
	„Гневът на ангелите“ е сред най-завладяващите произведения на Шелдън. Тук той се проявява не само като блестящ майстор на сюжета, но и като дълбок психолог. Образите на Дженифър Паркър, Адам Уорнър и Майкъл Морети са изваяни от четката на истински художник. Наситени с ярка индивидуалност и изпълнени с драматизма на силните личности, те покоряват читателя с правдивостта си и го завладяват с ярките си съдби.
