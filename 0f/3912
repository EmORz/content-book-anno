	Във всяка страна, където още цари беззаконие, винаги има място за безскрупулни авантюристи. За една нощ се печелят състояния, възможностите за печалба са неограничени. За фамилиите Дъфи и Макинтош, които враждуват помежду си повече от десет години, пограничните територии на Северна Австралия се превръщат в бойно поле за техните брутални и кървави схватки.
	Майкъл Дъфи, някога идеалист и мечтател, а сега воин и наемник, се завръща в колонията, за да осъществи опасна мисия и… да уреди стари сметки.
	Примамен от новината за богатото находище край река Палмър, американският златотърсач Люк Трейси също се озовава в Австралия. Той мечтае не само за несметни богатства, но и да спечели сърцето на Кейт О’Кийф — жената, създала търговска империя в пограничните територии на Куинсланд. Ала пътят към любовта може да се окаже не по-малко опасен от пътеките към златното находище.
	От разкоша на аристократичните домове до бедняшките квартали в Сидни, от дивата пустош на Куинсланд до опасните води на Коралово море… „Сянката на орела“ е епична сага — завладяваща, безкомпромисна и майсторски пресъздадена от Питър Уот, чийто роман „Черните гарвани“ е световен бестселър.
