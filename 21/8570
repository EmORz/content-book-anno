	Кейт Куин е родена в Южна Калифорния. Учи в Бостънския университет, където получава бакалавърска и магистърска степен по класическо пеене. Дъщеря на историк, тя израства с разкази за Юлий Цезар и Александър Велики; написва първата си творба на седемгодишна възраст, а след като гледа филма „Спартак“, решава един ден да издаде книга с герой гладиатор. Тази нейна мечта се превръща в реалност чрез романите й „Господарката на Рим“ и „Дъщерите на Рим“.


	Мощната, просперираща и разрастваща се Римската империя достига своя зенит при управлението на император Траян — всеобщ любимец на народа. Но нито той, нито неговото управление могат да бъдат вечни…
	Нетърпеливият и амбициозен Викс е бивш гладиатор, който се завръща в Рим, за да трупа богатство. Колебливата и свободолюбива Сабина е дъщеря на един от сенаторите, която жадува за приключения. Сабина и Викс са едновременно любовници и врагове, но това, което най-силно ги обединява, е привързаността им към Траян. За нещастие на императора сред най-приближените му започват да се зараждат амбиции за наследяване на престола. Безскрупулно амбициозната императрица има свои планове за съдбата на Сабина. А нейното протеже и смъртен враг на Викс — Адриан — вярва фанатично в пророчество, според което той трябва да бъде следващият владетел на великата Римска империя.
	Когато Траян умира, съдбите на героите се преплитат в безмилостна вихрушка от желания и манипулации, която не само ще бележи техните съдби, но и тази на цялата Римска империя…
