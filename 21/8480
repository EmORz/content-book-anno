	В тази книга са подбрани задълбочени и проникновени текстове, които отразяват дългогодишната изследователска дейност на професор Богдан Богданов, един от най-значимите и влиятелни автори в полето на историята на културата и антропологията на античността.
	Този изключителен том представя света на античния човек, неговите вярвания, практики и институции, литературните форми и значимите културни модели, които го формират и осмислят.
	Тук читателят ще открие както изпълнени с конкретика текстове, разказващи за специфичните начини и стилове на общуване, преживяване и светоусещане на древните елини, така и богати теоретични възгледи, които тематизират ролята и функцията на митологията, религията, драмата, епоса, историографията и философията.

	Богдан Богданов е доктор на науките и професор по старогръцка литература и култура в катедрата по класически филологии на Софийския университет. Председател на настоятелството на Нов български университет и един от неговите създатели.
	Автор е на повече от 200 книги, статии и преводи в областта на старогръцката литература, културата, философията, човешките отношения и университетското образование. Личност с изключителен принос за модернизирането на българското образование и академичната среда, за развитието на гражданското общество и демокрацията в България.
