	От авторката на „Сексът и градът“.
	„Булевардът на тузарите“
	На „Пето авеню“ №1 в Манхатън се намира прекрасна сграда в стил арт деко. Това е адрес, до който по един или друг начин всеки човек с амбиции от нюйоркския елит се опитва да се добере. За героите от новия роман на Кандис Бушнел „Булевардът на тузарите“, тази сграда е символ на живота, който искат и се надяват да постигнат.
	Когато умира достолепната Луиз Хаутън, законодател на нравите в тази сграда в продължение на години, се развихря истинска битка за нейния прекрасен апартамент. Съпругата на съмнителен финансист, 80-годишна светска журналистка, актриса със свободен дух, писател на средна възраст — току-що докоснал се до славата, холивудски сценарист, досадна кучка — всички те кроят планове за бляскавия живот, който ще водят под покрива на тази престижна сграда. И започва игра на нерви и интриги, излизат на светло мрачни тайни и скандали… „Булевардът на тузарите“ е съвременна история за власт, пари и слава и е изпълнена със същия тип страсти, които изпитват героите на Джаклин Сюзън. И като тях мечтаят за примамливия свят на звездите, за социален възход, за успешен — поне в очите на обществото — брак…
