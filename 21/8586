	Кару рисува в скицниците си изумителни създания, които може и да са измислени, но може и да са истински. Тя говори много езици и не всички са човешки. Яркосинята й коса не е боядисана. Има странни татуировки, две от които са на дланите й, но не помни кога и как ги е получила. Коя е тя? _Какво_ е тя? Това е въпросът, чийто отговор е решена да открие.
	Навремето беше невинна, просто едно малко момиченце, което си играеше с перушина на пода в бърлогата на дявола. Сега загуби невинността си и не знаеше как това може да се поправи.
	Лейни Тейлър е автор на модерен, мащабен и великолепно написан фентъзи роман, начало на трилогията за историята на Кару и Акива — една любов и една надежда, които се раждат сред ужаса на хилядолетна война.


	Лейни Тейлър завършила Калифорнийския университет в Бъркли. Автор е на три книги от серията Dreamdark и сборника от три фантастични новели Lips Touch: Three Times, финалист на National Book Award 2011. „Създадена от дим и кост“ е първата част от новата й трилогия и също е сред финалистите на престижните литературни награди Children’s Choice Book Awards за 2012 година. Романът излиза в САЩ през 2011 година и незабавно печели любовта на читателите и привлича интереса на филмовите продуценти. Правата за книгата са продадени в над 30 държави, а „Юнивърсъл Пикчърс“ откупуват правата за екранизация. „Създадена от дим и кост“ се нарежда на челно място и в редица класации, сред които „Топ 10 книги за 2011“ на „Амазон“, „Най-добри книги за 2011“ на „Пъблишърс Уикли“ и „Забележителни детски книги за 2011“ на „Ню Йорк Таймс“.
	В момента писателката живее в Портланд, Орегон, със съпруга си, илюстратора Джим ди Бартоло, и дъщеря им Клементин Пай.
	Повече информация за автора и книгата може да откриете на адрес egmontbulgaria.com
