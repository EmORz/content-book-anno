	През лето Господне 2039 Земята е един свят, опустошен от тибериумната чума. Човечеството като вид е на границата на оцеляването и човек за човека е вълк. В тези бурни времена всеки сам кове съдбата си.
	Искаш ли да си на страната на доброто и да се биеш за правото дело, спасявайки света от хаоса? Тогава ела и се присъедини към ГДИ. Бъди войник във войната срещу световния тероризъм и настъпващата по целия свят зелена чума.
	Или желаеш да си борец за свобода, равенство и братство? И Кейн е твоят месия, а тибериумът — твоята религия. Братството с отворени обятия посреща всички новобранци като теб в ранговете на НоД! В тренировъчните ни лагери винаги ще се намери място за още един брат, готов да отдаде живота си за каузата!
	А някога питал ли си се какво е да си от гилдията на търсачите? Да си нищ, беден и отхвърлен от обществото. Да рискуваш живота си в заразените с тибериум и забранени от Бога земи на червени зони. И то, за да припечелиш някой и друг пукнат кредит, само за да не умреш от глад…
	Или какво е да си бос на един от най-големите престъпни синдикати в Капитолия, столицата на Източна Крайна, и да проливаш безпощадно, без капка милост чуждата и своята кръв по градските улици на мегаполиса…
	А какво е чувството да си Диктатор на цял един народ, а? Цялата власт да е в ръцете ти и дори само при споменаването на името ти всички простосмъртни да се оглеждат уплашено, а в очите им да се чете страх!
	Съдбата е пред теб и изборът е само твой!
	Но знай едно: тибериумът е твоята съдба!
