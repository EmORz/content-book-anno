	Дж. М. Кутси е роден на 9 февруари 1940 г. в Кейп Таун, Южна Африка. През 60-те години живее в Англия, където работи като компютърен програмист. Учи литература в САЩ и до 1983 г. е преподавател в университета в Бъфало. През 1984 г. става професор по литература в университета в Кейп Таун. Живее в Австралия от 2002 г. и преподава в университета в Аделаида. Професор е в Чикагския университет. Литературния си дебют прави през 1974 г. с книгата „Здрачни земи“. Следва „В сърцето на тази земя“ (1977). Получава световна известност през 1980 г. с романа си „В очакване на варварите“. Следващите му книги са отличени с едни от най-престижните литературни награди на Великобритания, Израел, Ирландия и Южна Африка. Дж. М. Кутси е първият автор, който става два пъти носител на наградата Букър — през 1983 г. за „Животът и времето на Майкъл К“ и през 1999 г. за „Позор“. „Младост“ (2002) и „Елизабет Костело: Осем урока“ (2003) допълват творческата биография на Дж. М. Кутси.


	Един зловещ триъгълник от насилие и еротика очертава границите на една неназована държава, приела за своя официална религия терора. Един застаряващ съдия, защитник на закона, отказва да мълчи, защото смята, че когато някои хора страдат несправедливо, свидетелите на тази несправедливост трябва да понесат срама от това. Един полковник, превърнал се в палач, предопределя моралното падение на властта и упадъка на цивилизационните идеи. Едно момиче, физически и емоционално осакатено, застава между тези двама мъже.
