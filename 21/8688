	_Майкъл Лосън — авторът на „Вътрешният кръг“_
	Джо Демарко прилича на наемен убиец от италианската мафия, но всъщност е юрист и работи като „момче за всичко“ за председателя на Камарата на представителите Джон Махоуни.
	Когато във висшите военни кръгове се появяват подозрения, че в една военноморска база се вършат измами, Джо е изпратен да провери дискретно как стоят нещата. Отегчена от спокойното си ежедневие, към неофициалното му разследване се присъединява старата му приятелка Ема, чието бурно минало включва работа в различни секретни агенции и служби. Привидно дребните измами се оказват параван за нещо много по-страшно — агенти на китайското разузнаване са проникнали в базата, заплашена е сигурността на атомните подводници на САЩ.
	Ръководител на шпионския екип е жена, която Ема познава от времето на Студената война. Тогава срещата им се е оказала пагубна за Ли Мей — тя загубва кариерата си, любимия си, детето си. Днес живее само с амбицията да си отмъсти и да унищожи Ема.
	Джо Демарко никога не е имал нищо общо със света на шпионажа, но ето че сега е изправен пред безмилостен противник.


	Поредното приключение на неотразимия Джо Демарко с още по-запомнящи се герои, неочаквани обрати, страхотен съспенс и чувство за хумор — истинско забавление за почитателите на добрия трилър.
	Майкъл Лосън е голямото откритие на литературния агент на Джон Гришам.
