	Проф. д-р Богдан Богданов завършва класическа филология в Софийския университет (1963 г.). Преподава класически езици и история на античната и западноевропейската литература във Великотърновския университет от 1963 до 1969 г. След това става асистент в Катедрата по класическа филология в Софийския университет (1969 г.) От 1983 г. е доцент, от 1986 г. доктор на филологическите науки, а от 1989 г. — професор. Преподава история на старогръцката култура и литература. От 1991 до 1993 г. е посланик в Гърция, където е отличен с Големия кръст на ордена на феникса. Председател е на VC на Фондация „Отворено общество“ (1990–1998). Основател е на Нов български университет и е председател на неговото Настоятелство от 1994 г. Автор е на преводи от старогръцки и на книгите _От Омир до Еврипид_ (1971, 1993), _Омировият епос_ (1976,1996), _Литературата на елинизма_ (1979,1997), _Мит и литература_ (1985), _Романът — античен и съвременен_ (1986), _История на старогръцката култура_ (1989), _Орфей и древната митология на Балканите_ (1991), _Старогръцката литература_ (1992), _Промяната в живота и текста_ (1998).
