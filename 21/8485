	Името на Джеймс Кук се нарежда до имената на Колумб и Магелан, Беринг и Нансен. Той прониква в Северната и Южната полярни области, изследва подробно света на Южните морета и с целенасочените пътувания, които предприема, допринася решително за опознаването на цялото Южно полукълбо.

	Дневниците на Кук са широко известни в света и постоянно издавани. Те са част от голямата маринистична литература. Без да страда от литературно честолюбие, Джеймс Кук се е показал истински писател. Своите дневници той пише ясно и образно, излага преди всичко фактически материал, сбито, точно, без многословие. Но фактите оживяват, защото с малко думи той умее да ни покаже непознати морета и земи, за пръв път видяни народи, нрави и бит, несъзирани от цивилизования човек. Той е майстор на пейзажа и хумора. С чуден език ни разказва за Южните морета или за студеното великолепие на антарктическите ледени маси. В същото време обаче в своите дневници Кук си остава учен и откривател.
