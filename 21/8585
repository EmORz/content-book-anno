	Космосът, звездите и непознатите далечни светове винаги са разпалвали въображението и авантюристичният дух на хората. Те са и вдъхновението на тази книга. Във вселената на „Звездни Асове“ хората са се заселили на много различни светове, образувайки обединение, известно като „Земният съюз“ — по името на родната планета на човечеството — Земята. Те обаче не са сами в безкрайното пространство. Хората влизат в добронамерени отношения с расата на мараите, но са в конфликт с агресивната цивилизация на аркусианците. В миналото хората и мараите са водили война за оцеляване срещу аркусианците. В резултат на обединените си усилия те успяват да отблъснат нападателите и временно установяват спокойствие в контролираната от тях част на космоса. Аркусианците обаче не са напълно победени. Макар и понесли тежко поражение, те се спотайват в дълбините на „Тъмния сектор“, чакайки сгоден случай да нападат отново…
	Главният герой в книгата е осемнадесетгодишно момче на име Александър Стаматов. От както се помни той мечтае да стане пилот на космически изтребител. Той е чел и слушал много истории за великите звездни асове от времето на голямата война с аркусианците и иска да бъде един от тях. Когато завършва гимназия, е приет в Звездния флот и ще има шанс да осъществи мечтата си, като се обучава за пилот. Заедно с най-добрият му приятел Закъри Горан са разпределени в Седми Флот на Земния съюз, който охранява пограничната зона с Тъмния сектор. Пред какви неочаквани премеждия ще се изправят през тяхната първа година във флота ще разберете в първата книга на „Звездни Асове“.

C>
	Книгата е написана в лек и увлекателен стил. Като автор съм се стремил да намеря правилният баланс между редуващ се интензивен екшън и интересно развитие на персонажите и техните взаимоотношения. Едно от нещата, на които заложих, бяха именно героите, и мисля, че съм постигнал целта си, защото хората, които вече са прочели „Звездни асове“ твърдят, че са се влюбили в персонажите. В началото историята започва леко и почти неангажиращо. Но целта ми не беше да направя просто някакъв повърхностен приключенски роман. С течение на развитието сюжетът става по-дълбок и напрегнат. Главните герои се сблъскват често с морални въпроси, които се разрешават по-интересен начин. В книгата не липсва и хумор, но също така напрежение и драматизъм. В крайна сметка смятам, че романът, освен интересна история има и силно послание, представено по завладяващ начин.
@	Андрей Христов
C$
