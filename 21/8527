	Алберт Санчес Пиньол (роден в Барселона, 1965 г.) е каталонски писател и антрополог. Неговият шедьовър „Хладна кожа“ е преведен на 24 езика, включително на български. През 2003 г. романът получава престижната награда на Испанското национално радио „Критично око“ за литература и е първият каталонски роман, влязъл в списъците на най-продаваните книги в света. „Пандора в Конго“ е втората книга на каталонския писател Алберт Санчес Пиньол.


	Англия, 1914-а година. Томас Томсън, начинаещ писател и „литературен негър“, получава поръчка да напише историята на затворник, който очаква да бъде съден за убийството на двама английски аристократи по време на безумна експедиция за диаманти в конгоанската джунгла. Така се ражда разказ за удивителното пътешествие към сърцето на мрака, където случаят и алчната им природа изправят героите пред непозната, враждебна раса. Авторът описва пътуването към една фантастична „долна земя“ с изключително майсторство, като ангажира всичките ни сетива и държи в напрежение до последната минута, за да ни поднесе напълно неочаквана развръзка. Книгата съчетава различни жанрови елементи — на класическия приключенски роман, на фантастиката и романа на ужасите, но също и на любовния и криминалния роман. И всичко това — поднесено със забележително чувство за хумор.
