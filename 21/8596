	Едно ранно лятно утро малко момченце отива да играе край скалите близо до познатата вече на читателите Фелбака, където се развива действието и в „Ледената принцеса“. Ала игрите му без време приключват, когато детето открива трупа на гола млада жена, втренчила в него мъртвия си поглед. Мистерията се задълбочава още повече, след като под тялото на жената повиканите полицаи откриват два скелета, отново на млади жени… Вече известният на българския читател инспектор Патрик Хедстрьом поема разследването, подпомаган от бременната си жена Ерика Фалк. Постепенно се разбира, че скелетите са на изчезнали преди 24 години девойки, разплита се и историята на рода Хулт, чийто патриарх е бил проповедник с лечителски дарби… „Проповедникът“ ловко заплита в едно минало и настояще, а читателите ги очаква не една изненада в този смразяващ кръвта трилър с шведски привкус.


	Камила Лекберг, редом със Стиг Ларшон и Хенинг Манкел, е сред най-нашумелите и вече утвърдени шведски автори на трилъри не само в родината си, но и в цял свят. Тя има в портфолиото си осем романа, като първият, известен вече и на българската публика — „Ледената принцеса“, е преведен на 33 езика и е отличен във Франция с Голямата награда за криминална литература.
