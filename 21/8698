	В хода на провеждана в Индонезия секретна антитерористична операция специалният агент на ФБР Джеръми Уолър се сблъсква с нещо неочаквано: трима от арестуваните шестима терористи се оказват „добри и почтени американски момчета“. Още по-объркваща е реакцията на ЦРУ, което заповядва пленниците да бъдат екзекутирани незабавно, без да бъдат разпитвани. Междувременно в централата на гигантската телекомуникационна компания „Бордърс Атлантик“ в Ню Йорк се отприщва адът: пробити са свръхсекретните кодове на системата за клетъчни телефони „Куантис“, но никой не знае от кого. А в момента, в който изглежда, че нещата не могат да станат по-лоши, започва серия от координирани бомбени атентати в Дисниленд, „Мол ъф Америка“ и Атланта.
	Анализирайки все по-очевидната връзка между американските екстремисти и ислямския тероризъм, Уолър стига до извода, че тя може да бъде разрушена само по един начин: като мине в нелегалност и действа самостоятелно. Но разследването го води до самия Овален кабинет и той е изправен пред най-трудния избор в живота си.


	Кристофър Уиткомб познава по-добре от всеки друг този скрит свят на тероризъм и престъпления просто защото е бил там. В „Снайперистът“ той ни спуска дълбоко в мрачните му дълбини — там, където всичко е тайна, всичко се отрича и нищо не е такова, каквото изглежда.


	Кристофър Уиткомб е автор на книгите „Снайперистът“ и „Код нула“, както и на мемоарна книга за неговата петнайсетгодишна дейност във ФБР, където той е служил в Отряд за освобождаване на заложници като инструктор по разпитите, а по-късно и като директор по разузнаването и стратегическата информация към Групата за реагиране при критични инциденти. Носител е на „Медал за храброст“ на ФБР за проявена изключителна храброст при изпълнение на служебния си дълг. Той напуска ФБР през 2002 г., за да стане романист.
