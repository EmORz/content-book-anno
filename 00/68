
	Подбрани са едни от най-добрите разкази, посветени на морето, на такива изтъкнати представители на съветската фантастика като братя Стругацки, Иля Варшавски, Север Гансовски и други. Творбите разкриват по своеобразен начин някои от тайните на морето и са пропити с традиционния за социалистическата фантастика антимилитаризъм, хуманизъм и вяра в прогреса на човечеството.


	С книгата, която сега е пред вас, книгоиздателство „Георги Бакалов“ — Варна започва своята нова библиотека „Галактика“. В нея ще се включват произведения от два жанра — фантастичен и криминално-приключенски. Изтъкнати наши специалисти в тази област ще се стараят да подберат за библиотеката най-доброто, което е създадено и се създава по света във фантастиката и приключенията, и да предлагат на по-взискателния читател не само отмора и развлечение, но и часове на размисъл за настоящето и бъдещето на човечеството. Българската литература ще се представя с утвърдени произведения, получили висока обществена оценка. Като поставят по-широко жанровите граници на „фантастичното“ и „приключенското“, редколегията и издателството ще се стремят да ви поднесат чрез библиотека „Галактика“ само високохудожествени произведения, водени от мисълта на древните философи, че най-интересните приключения си остават приключенията на човешкия дух.
