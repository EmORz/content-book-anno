	Някога малкият френски град Мантон влизал във владенията на италианския херцог Савоя, чиито владения включвали също Ница, Вентимилия и други градове. Оттогава са минали повече от два века, но и сега жителите на Мантон могат да ни покажат гроба на Емилио ди Роканера, синьор на Вентимилия, наречен Черният корсар. Много са легендите, свързани с името му, всеки може да разкаже живота му, но дали всичко е било така или не, това никой не може да потвърди. Истината е, че такъв синьор е живял действително и когато през 1898 г. Салгари написва романа си „Черният корсар“, той само възкресява едно познато на всички име, съживявайки блясъка на неговия ореол и спомена за онези исторически събития, на които Емилио ди Роканера е действуващо лице.
	Черният корсар не е пират, а смел борец за правда, флибустерите и буканерите, наричащи се братя от брега, не са разбойници, а защитници на земята си. Днес ние знаем, че тези скромни и честни земевладелци, принудени да станат моряци се отдали на пиратство, защото останали без дом и земя, не са имали друг начин да просъществуват.
	Черният корсар е аристократ по произход, но по характер е великодушен към победените, безмилостен към предателите и насилниците, готов да отдаде целия си живот за справедливостта, истинската любов и приятелството.
	Приятно четене и щастливи плавания с „Мълния“ — кораба на Черния корсар.