	Брилянтните романи на Марта Уелс, „Град от кости“ и „Огненият елемент“ възвестиха един вълнуващ нов глас във фантастиката и предизвикаха неистовото възхищение на критиката. Сега тя представя най-мащабния си роман — една прелестна приказка за страсти, опасности, магия и смъртоносни приключения…
	МАРТА УЕЛС е родена във Форт Уърт, Тексас и получава бакалавърската си степен по антропология от Университета „А&М“ в Тексас. Авторка е на два предишни романа, „Град от кости“ и „Огненият елемент“. Живее със съпруга си в Колидж Стейшън, Тексас

#	СМЪРТТА НА НЕКРОМАНТА

	Никола Валяр е низвергнат благородник с чувствителна душа и загадъчно минало. Обсебен от мисълта за отмъщение, той намира утеха единствено в любовта си към красивата, но опасна Мадлин. Той е и най-великия крадец в цял Ил-Риен.
	Из осветените от газени лампи улици на града, той е известен като царя на престъпниците, който обира богати домове, за да финансира плана си за отмъщение: да убие Конт Монтес. Монтес е диригентът на несправедливата екзекуция на обичания приемен баща на Никола, заради скалъпени обвинения в некромантия — изкуството на прорицателството чрез общуване с мъртвите — практика, много отдавна обявена извън закона в кралство Ил-Риен.
	Но сега убийствената мисия на Никола е прекъсната от поредица зловещи, необясними, дори фатални събития. Противопоставя му се някой с огромна магическа мощ. Изчезват деца, трупове приемат образи на живи хора, извършват се смъртни заклинания и се появяват признаци за употреба на некромантска сила, забравена от векове. И когато, благодарение на глупостта си, един спиритист отвежда Никола в някаква полусрутена стара къща, чудовищната същност на смъртоносния риск се изправя пред него в потресаващи подробности.
	Никола и неговата организация от престъпници и разжалвани офицери трябва да възпрат и унищожат едно древно и страховито зло, възкресено от собствения си гнусен мрак с цел да завладее света. Дори най-великият магьосник на Ил-Риен не успява да му помогне, защото Никола бива въвлечен в една безумно неравна битка — в края на която изгубилият ще се сблъска с невъобразими ужаси.


#	Отзиви за Марта Уелс

#	За СМЪРТТА НА НЕКРОМАНТА

C>
	„Умело съчетана смесица от фантастика, история, магия и мистерия. Свят, за който накрая ти се струва, че съществува някъде; място, което напускаш само неохотно.“
@	Шон Ръсел
C$
C>
	„Живото и образно описание на осветения от газени лампи град, плод на равни части упадък и елегантност, би засенчило персонажите, ако бяха само малко по-слаби. Изграждането и одухотворяването на героите се преплита толкова изкусно с плавното развитие на интригата, че тази книга просто ме отнесе. Предупреждение към читателя: кориците на тази книга се затварят трудно.“
@	Робин Хоб
C$
C>
	„Уелс както винаги изненадва, развеселява и очарова с нейния въображаем свят, чудесни герои и майсторски стил на описание. Горещо препоръчвам всичко от Марта Уелс — и ми се щеше да пише с по-голяма скорост!“
@	Дженифър Робъртсън
C$

#	За ГРАД ОТ КОСТИ
C>
	„Виртуозно представление… завладяваща интрига, изумително оригинална като концепция и бляскава с невероятно убедителните си подробности.“
@	Киркус
C$
#	За ОГНЕНИЯТ ЕЛЕМЕНТ
C>
	„Очарователна книга… Просто трябваше да я изчета на един дъх, заради нея си легнах чак в 2:30!“
@	Ан МакКафри
C$