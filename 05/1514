	Тортила Флет е съществуваща местност в Калифорния, макар и в Кармел,а не в Монтерей, където я разполага Джон Стайнбек — писателят, който по единодушното мнение на световната критика разбира американците по-добре от всеки друг. Той събира в този неголям по обем, но необятен по литературност роман истински истории за паисанос (потомци на испанци, индианци, мексиканци и европейци), жители на този маргинален квартал, и, следвайки епичната традиция на легендите за цар Артур и неговите рицари, сладкодумно ниже повествованието за Дани и неговите приятели. Разказът на места е забавен, на места — сериозен, а героите се запечатват в съзнанието на много поколения. Книгата се помни от поколения български читатели и заради конгениалния превод на нашия голям преводач, литературен историк, критик и философ Цветан Стоянов.