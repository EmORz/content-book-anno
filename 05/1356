	Името на Георги Аспарухов стои в челната ранглиста на спортистите на социалистическа България, на онези наши обаятелни личности, които с високото си майсторство и нравствени добродетели, гражданското си поведение и непрекъснатия стремеж към съвършенство бяха и са пример за подражание.
	Този документален очерк е посветен на големия футболист, с когото са свързани едни от най-ярките ни успехи на футболното поле в нашето победно социалистическо тридесетилетие, рожба на което е и Георги Аспарухов. Авторите не се увличат в художествено повествование, а от личните си контакти със спортиста приживе, от непосредствените наблюдения и впечатления, от разкази и спомени на негови близки, на негови треньори и другари ни повеждат по жизнения му път, разкриват ни онези черти на своя герой, които са и черти на съвременната наша младеж — трудолюбие, високи пориви, патриотизъм, скромност. Живо и увлекателно са предадени случки и събития, които наред с образа на Аспарухов, възкресяват и вълнуващите мигове от един победоносен период в летописите на родния футбол, в който особено ярко се откроява присъствието и на незабравимия Гунди.
	Книгата ще задоволи вкуса и интересите на широк кръг читатели.