	Криминалният роман в литературата е нещо като патологията в медицината. Изучава човешкия организъм чрез болестните състояния и процеси в този организъм. Най-добрите произведения на криминалния жанр на Запада са отражение на едно общество, на неговите язви. Те безпощадно критикуват капиталистическите нрави, вътрешните машинации на това общество, връзката между престъпленията и политическия свят.
	Американският писател Реймънд Чандлър е високо ценен от истинските познавачи на криминалния жанр и е считан за един oт най-талантливите последователи на Дашиъл Хамет. Той съумява да доразвие и обогати реалистичното направление в криминалната литература. В романа си „Големият сън“ Чандлър създава една класическа криминална интрига, нелишена oт тънко чувство за хумор, детайлност, динамика.