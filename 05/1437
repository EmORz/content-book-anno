	„Не се паникьосвай. Всичко излиза извън контрол по реда си…“

	„Телефонът звънеше. Дърк го вдигна. Въздъхна. Беше Тор, древният норвежки бог на гръмотевиците. Дърк моментално разбра, че е той от продължителното знаменателно мълчание и раздразненото гърлено ръмжене, последвани от странни долитащи отдалеч крясъци. Тор не се оправяше много добре с телефоните.
	Имаше навика да застава на три метра от тях и да им крещи божествени команди. Това обикновено помагаше, що се отнасяше до свързването, но правеше действителния разговор доволно невъзможен.“

	„Процесът на работа в Холивуд прилича на печене на пържола, при което множество хора се изреждат да дишат отгоре й.“

	„Друг път щяла да попита съпруга си, само че той наскоро бил умрял, докато скачал с бънджи, което било много неразумно за неговата възраст, само че бил седемдесетия му рожден ден, и той заявил, че ще направи точно това, което иска, пък ако ще и да го убие, което естествено и станало, и въпреки че тя направила опит да се свърже с него посредством медиум, единственото послание, което получила, било, че не вярвал в разни спиритуални простотии, че всичко било скапана измама, което според нея било много невъзпитано и определено доста конфузно за медиума.“


	„Вие сте на път да навлезете в мъдрия, провокиращ, добродушен, бликащ от живот и водещ до пристрастяване свят на Дъглас Адамс. Най-долните чекмеджета на наскоро починалите автори в повечето случай трябва да остават здраво заключени и заковани: в случая с Дъглас Адамс обаче отварянето на най-затънтените поддиректории на твърдия му диск си струваше усилията отвсякъде. Неговият природен талант да реди думите една след друга в името на събуждането, удоволствието, шашването, информирането или разсмиването на читателя, така и не му изневери.“
	Стивън Фрай

	„Сьомгата на съмнението“ съдържа десет глави от романа, върху който Дъглас Адамс работи до смъртта си през май 2001-а, както и една изумителна колекция от разкази и есета, възстановени от любимия му компютър „Макинтош“.
	Действието в „Сьомгата на съмнението“ е точно толкова интригуващо, колкото и заглавието. Главният герой е Дърк Джентли, който проследява едновременно една половин котка и актьор, чиито внезапни появи най-навярно не са толкова произволни, колкото изглеждат. Освен с пристрастения към пиците детектив ще се срещнем и с Тор, норвежкия бог на гръмотевиците, Дейв от ДейвЛанд и с един неимоверно озадачен носорог на име Дезмънд. Сред другите разкази са: „Младият Зейфод и безопасността“, с участието на междугалактическата звезда от „Пътеводителя“, както и „Личният живот на Чингиз хан“, написан с Греъм Чапман, в който се хвърля светлина върху емоционалните потребности на варварина убиец и мародер.
	Документалната литература варира от писмото на дванайсетгодишният фен Дъглас до списание „Игъл“, през прозренията за обожаващото Битълс тинейджърско съзнание и ненавистта към късите панталони, до лекциите, отразяващи изключителното разбиране на Адамс за нашите природни, технологични и философски светове. Включени са и есета по толкова разнообразни теми като религията, „малките пишкоподобни неща“, които могат да осуетят работата на всеки компютър, буквата „Уай“ и любовната афера на Дъглас с две кучета в Ню Мексико.
	Както за феновете, така и за новите читатели, „Сьомгата на съмнението“ е една витрина на откачените, урбанистичните и чудните проявления на живота, вселената и всичко останало.

	Дъглас Адамс създаде всички разнообразни и противоречиви изяви на „Пътеводителя на галактическия стопаджия“, радиосериала, романите, телевизионните серии, компютърната игра, театралните адаптации, хумористичната книга и хавлията за баня. Понастоящем в творческия ад се пържи и един мащабен филм, който почти сигурно ще бъде пуснат през настоящото десетилетие.

	Дъглас Адамс изнасяше лекции и водеше радиопредавания по цял свят и беше патрон на фондовете „Даян Фоси Горила“ и „Спасете носорозите — интернешънъл“. Роден е в Кеймбридж, Великобритания и живееше със съпругата и дъщеря си в Санта Барбара, Калифорния, където почина внезапно на 11-и май 2001 г.

	За повече информация посетете http://www.douglasadams.com

	За подробности относно ZZ9, множествено Z, Алфа, официалната общност на ценителите на „Пътеводителя на галактическия стопаджия“, посетете http://www.zz9.org