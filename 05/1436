	Младата белгийска писателка Амели Нотомб е родена в Япония. След това живее в Китай и САЩ, където баща й е посланик. Завършва филология, работи като преводач в Япония и от 1992 г. насам издава всяка година по една книга. Още с първата си книга „Хигиена на убиеца“ се налага като автор с богато въображение, блестящ стил и тънък хумор. Следват „Любовен саботаж“, „Пеплум“ и др. А романът „Изумление и трепет“, който разказва за живота на младата стажантка Амели в една голяма японска компания, е наречен от критиката „истинско чудо“.


	В древнояпонския имперски протокол е указано, че към Императора трябва да се обръщаме с „изумление и трепет“. Тази формула винаги ме е възхищавала. Тя ми напомня за японските филми, в които самураите се обръщат към своя шеф с глас, разтреперан от свръхчовешки респект.
	Господин Ханеда беше началник на господин Омоши, който беше началник на господин Сайто, който беше началник на госпожица Мори, която беше моята началничка. Аз нямах подчинени. Би могло да се каже и иначе. Аз бях подчинена на госпожица Мори, която беше подчинена на господин Сайто, и така нататък, като се има предвид, че заповедите в низходящ ред можеха да прескачат йерархичните нива.
	Иначе казано, в компанията „Юмимото“ аз бях на разположение на всички останали.
