	Бившият полицай Лутър Малоун има способността да изтрива злонамерени мисли от човешкото съзнание и по този начин да попречи на реализирането им. Грейс Ренкуист е надарена с умението да разчита аурата. Двамата са изпратени на хавайския остров Мауи от обществото „Аркейн“, за да заловят мъж със силни паранормални способности, който е заподозрян за извършване на убийство.
	Скоро след пристигането си Лутър и Грейс откриват, че на Хаваите ще се проведе конгрес на „Нощните сенки“ — подземна организация, чиито членове са развили свръхсензорни способности с помощта на силни опиати. Грейс знае колко опасни са тези обитатели на мрака, защото в техните аури има черни вълни, които е виждала преди.
	На екзотичния остров двамата се оказват хванати в капан с някои от най-опасните хора на света. В такава ситуация те могат да разчитат единствено един на друг. Осланяйки се на свръхестествените си дарби и силната си интуиция, Лутър и Грейс трябва не само да изпълнят задачата си, но и да се спасят.
