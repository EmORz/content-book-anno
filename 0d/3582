	Шарлот има успешна агенция за връзки с обществеността, прекрасен апартамент в зелената част на Западен Лондон и кара любимата си кола — новия модел фолксваген „Бръмбар“. Храни се по ресторанти. Може да си позволи дизайнерски дрехи и скъпи почивки.
	Не че го прави, тъй като все няма време, но ако поиска, може да отиде навсякъде. Дори си има личен треньор. Както и сериозен приятел, готов да поеме отговорности. На трийсет и една има живота, за който винаги е мечтала. А дали е мечтала точно за това?
	Странна среща със странно момиче — може би нейното по-младо аз — й показва какво е загубила по пътя си (една-две мечти и малко илюзии) и какво е натрупала (хипохондрия и по-добър вкус за дрехи). За да предпази „по-младото си аз“ от собствените си грешки, Шарлот й прави списък с ценни съвети:
	— Не давай на онзи идиот телефонния си номер.
	— Започни да отделяш за пенсионния си фонд.
	— Оформи бикини линията си.
	— Не се опитвай да изсветлиш косата си с лимонов сок. Първо, не върши работа и второ, привлича оси.
	— Спри да пушиш.
	— Евтините обувки не струват. Спести и си купи дизайнерски…
	— Не се отказвай от мечтите си.
	Изключително забавна и очарователна история за живота, любовта, мечтите и за това какво може да ти се случи, ако върнеш времето назад.
