	Легендарната театрална актриса Лий Кендъл участва в бродуейска пиеса, живее в разкошен апартамент и обожава съпруга си Логан Манинг, красив, богат и мъжествен бизнесмен. След едно следобедно представление, тя отива на среща с Логан във вилата им, където той й е обещал вечер на страст и любов пред буйния огън в камината. Животът й се променя завинаги когато колата й се понася към крайпътния насип в снежна буря и Лий едва избягва смъртта. След като се събужда в синини и рани в болницата, тя открива, че Логан е изчезнал, съперницата й изпълнява ролята й в пиесата, плашещ непознат упорито й изпраща скъпи цветя, а злият Майкъл Валенте, бизнес познат на съпруга й, проявява подозрително внимание към нея. Лий излиза от болницата и подема бясно издирване на Логан, подпомагана от екип детективи от нюйоркската полиция. С напредването на издирването, тя научава тайни, които разкриват, че златният й брак е бил една измама, а съпругът й — сериен женкар. Втора сюжетна линия разказва за романтичната връзка между две от ченгетата, които разследват случая й — изваяният лейтенант Мичъл МакКорд и детективът-новобранец Саманта Литълтън, които стават партньори не само в полицейското управление. Лий доказва, че въпреки привилегированото си положение е силна героиня, която открива рицар в блестящи доспехи в неочакван ъгъл от миналото си.
