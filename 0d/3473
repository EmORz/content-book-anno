	Клири е толкова приятно и спокойно градче, сгушено в планината, че човек не би могъл и да си представи там да се случи нещо по-шокиращо от глобата за паркиране. Но тъкмо в това райско кътче пет жени една след друга изчезват безследно, а на местата, където са видени за последно, е оставена по една синя панделка. Не са открити тела, няма следи, няма заподозрени…

	В зимния следобед Лили Мартин си тръгва от планинската вила в Клири — рухнал е осемгодишният й бурен брак с Дъг Бъртьн, шеф на полицията в градчето, къщата е вече продадена, задава се и снежна буря — вече нищо не задържа Лили на това място. Но докато тя се опитва да избяга от миналото и от усилващия се снежен хаос, на пътя й внезапно се изпречва един мъж, който тъкмо излиза от гората. Рязко натиснати спирачки, колата поднася, завърта се и… ударът е неизбежен. Изплашена до смърт, Лили се втурва да помогне — и с изненада осъзнава, че неволната й жертва е Бен Тиърни, с когото се е запознала миналото лято. Двамата са принудени да се върнат във вилата и докато часовете се нижат, Лили започва да се пита дали най-голямата опасност за нея е вилнеещата отвън виелица, или този загадъчен мъж…
