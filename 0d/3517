	Габриел Места е псевдоним на съпрузите Кевин Андерсън и Ребека Места. Съвместно те са написали над двайсет книги, а всеки от тях има зад гърба си и десетки самостоятелни заглавия. Работили са в много фантастични вселени, включително „Междузвездни войни“, „Досиетата X“, „Стар Трек“, „Дюн“ и други.
	Повече информация за създателите на тази книга можете да намерите на техните интернет страници www.wordfire.com и www.dunenovels.com.

	В далечното бъдеще, на 60000 светлинни години от Земята, нестабилната Конфедерация на хората е въвлечена в битка срещу загадъчните Протоси и безмилостния рояк на Зергите. Всеки от видовете се бори, за да осигури собственото си оцеляване сред звездите в една война, която ще отвори нова велика глава в историята на човечеството… или ще предвещае неговия насилствен и кървав край.
	Бекар Ро е суров и затънтен свят в периферията на Земния Доминион, където шепата колонисти води ежедневна борба за оцеляване. Планетата е същинска пустош — една от многото прашинки сред огромната мрачна шир на космоса. Но след като една стихийна буря изравя неразгадаем чуждоземен артефакт, Бекар Ро се превръща в най-ценния трофей в звездния сектор — точка, където се сблъскват интересите на Зергите, Протосите и Хората. Могъщи сили се съсредоточават, готови да предявят своите претенции към изгубените тайни на най-великата раса, съществувала някога във Вселената…
	Сянката на Ксел’Нага — книга втора от епичната поредица за космически битки развиваща се във вселената на една от най-популярните компютърни игри за всички времена.
