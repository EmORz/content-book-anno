C>
	Една огромна бяла маса се надигна лениво в далечината и като се издигаше все по-високо и по-високо, се отдели от лазура и най-после блесна пред носа на кораба като току-що свлякла се от планина снежна лавина. Поблестя за миг, после все така бавно се отпусна и потъна. Издигна се отново, заблестя все така безшумно. „Не прилича на кит, а дали не е Моби Дик?“ — помисли Дагу. Призракът потъна пак, но при новата му поява негърът изпищя така, че стресна всички задрямали моряци:
	— Ето!… Ето го пак!… Ей там се показа! Точно пред нас! Белия кит! Белия кит!
	При тия думи моряците се втурнаха към реите, както при роене пчелите се втурват към клоните. Гологлав под палещото слънце, Ахав застана на бушприта…
C$
	Романът „Моби Дик“ (1851 г.) остава забравен до двадесетте години на XX век, когато литературните критици и читателите откриват в него не само една увлекателна приключенска история и грандиозна поема за морския живот, но и дълбока философска алегория за човешкото битие. Херман Мелвил изправя един срещу друг обсебения капитан Ахав и неговия вечен враг — огромния бял кит Моби Дик, който изпълва с ужас всички моряци. Смисълът на живота за Ахав е да улови Моби Дик. Преследването поглъща цялото му същество и екипажът на неговия кораб постепенно започва да си дава сметка, че той ги води към сигурна смърт. Със своето тематично и стилистично богатство, с психологическата дълбочина и мрачната обреченост на героите „Моби Дик“ остава една от най-впечатляващите метафори в световната литература.

	Херман Мелвил е роден в Ню Йорк на 1 август 1819 г., трето от осем деца в семейство на преуспяващ търговец. Безметежното детство свършва, когато през 1830 г. бащата банкрутира, получава умствено разстройство и умира. Малкият Херман е принуден едновременно да работи и да учи. Едва навършил 19 години, става моряк на търговски кораб, с който пътува до Ливърпул и обратно. Това е първото от многобройните морски пътешествия на Мелвил, които му дават материал за неговите романи. През 1841 г. става моряк на китоловен кораб, който потегля към южните морета. Условията обаче се оказват непоносими, Мелвил бяга от жестокия капитан и прекарва един месец на Маркизките острови сред племе от канибали. Тез преживявания са в основата на първия му роман „Тайпи“ (1846 г.). Книгата жъне успех и това подтиква Мелвил да напише поредица от приключенски морски романи, сред които „Ому“ (1847 г.), „Марди“ (1849 г.), „Белия мундир“ (1850 г.). Шедьовърът „Моби Дик“ отпечатан през 1851 г., но не се приема добре от читателската аудитория и критиката. Постепенно интересът към книгите на Мелвил отшумява и за да изхранва семейството си, той е принуден да започне работа като митничар. Херман Мелвил, забравен като писател, умира на 28 септември 1891 г. в Ню Йорк.
