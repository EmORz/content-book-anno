	Стив и Мередит Уитман са женени от четиринадесет години и бракът им е наситен със страст и приятелство — въпреки професиите им, които обсебват цялото им време. Мередит е преуспяваща бизнесдама. Стив е способен лекар, който е предпочел скромна болница в предградията пред големите пари на частната практика. Единственото нещо, което липсва на съпрузите, са децата. Стив копнее да стане баща, но Мередит отлага майчинството с оправданието, че няма нито време, нито психическа нагласа. При това наскоро са и предложили изключителна възможност в Сан Франсиско — на три хиляди мили от досегашния им дом. Обикновено мъжете са тези, заради които семейството се мести. Но Стив няма нищо против и казва, че ще я последва, веднага щом намери работа за себе си.
	Нито Стив, нито Мередит са имали понятие какво е бракът от разстояние. И въпреки добрите им намерения, животът и сърцата им започват да се раздалечават от неустоими сили.
