	Мрачната приказка, която държиш в ръце, читателю, отдавна тежеше като похлупак върху съзнанието ми. Исках да я разкажа, без сам да зная защо. Историята не ме остави на мира, докато не довърших и последния ред. Раждането беше трудно, защото търсих отговор на мъчителни въпроси: Колко далече може да стигне човек, преди да го настигне възмездието? Струва ли си да живееш заради отмъщението? На какво си готов, за да получиш обратно щастието, което така несправедливо ти отнеха?
	„Душа назаем“ е книга за човешки слабости. Сюжетът ще те преведе през различни култури, където ще станеш свидетел на едно и също престъпление. „Накарай някого да повярва и прави с него каквото си поискаш!“ Това е личната религия на главния герой — един човек от плът и кръв, поставил себе си над моралните закони, над териториалните граници и най-вече: над границата между доброто и злото. Той сбъдва мечти, ала в замяна ще поиска свободата и дори живота ти. Може ли една лъжа да струва 50 милиона долара? Приготви се за дълго и интересно пътуване из времето и пространството, в търсене на отговори. Сложи си колана, защото ще друса. И никога не си продавай душата на Дявола. За нищо на света.
