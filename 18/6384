	В новия си трилър М. Х. Кларк описва съдебна битка за съдбата на мъж, обвинен в убийството на съпругата си. В сюжета е вплетено и странно, но малко известно медицинско явление — човек с присаден орган става изразител на спомените и навиците на донора.
	Натали Рейнс, една от най-ярките звезди на Бродуей, случайно открива кой е убил бившата й съквартирантка Джами Ивънс. Започва серия от събития, които поставят не един живот на изпитание.
	Увлекателен роман, който не просто надниква, а прониква в дебрите на човешкото сърце. „Сърце назаем“ е най-увлекателната история на Мери Хигинс Кларк.
	Мери Хигинс Кларк е автор на двайсет и осем съспенс романа, три тома разкази, книга за деца, исторически роман и една мемоарна книга. Съавтор е и с Карол Хигинс Кларк на още пет романа. Книгите й са бестселъри по цял свят, като само в Съединените щати са издадени в тираж от над сто милиона екземпляра.
