	Херман Хесе (1877–1962) е сред най-известените писатели на нашия век. Прекарал по-голямата част от живота си в Швейцария, той остава свързан с немската литературно-философска традиция, но отразява в творчеството си борбата на идеи, кризата на буржоазната култура, мъчителните противоречия между личността и обществото. Геният на Хесе е твърде сложен, но и монолитен, той е удивително отзивчив към тревогите и вълненията на съвременността си и загрижен за съдбата на човечеството.
	Настоящото издание обхваща заедно с романа „Демиан“ избор от произведения, създадени през един и същ период и превъплътили търсенията, пътищата на хората към истината и високата нравственост, към дълбоката и чиста човешка същност. Тези идеи намират върховното си художествено въплъщение в романа „Демиан“, с който завършва сборникът.
