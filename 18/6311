	Това е история на моряка — от матроса на старите военни и търговски кораби до състезателя от ерата на бързоходните клипери. Книгата на Хелмут Ханке е история на моряшкия труд, страдания, радости и песни. Тя разказва за робите-гребци, оковани в галерите, които под писъка на бича векове наред кръстосват моретата; за непосилния труд на матросите и суровото училище на плаването; за болестите, глада и жаждата; за моряшките песни, създадени през хилядолетията мореплаване; за любовта на матроса и за жените на брега; за тютюна и рома; за смъртта на моряка, който не умира, а тръгва на последното си плаване.
	Книгата запознава читателя със задълженията на членовете на екипажа, със старите моряшки легенди и поверия, с катастрофи в платноходното мореплаване, с най-големите бунтове на море, с моряшкото облекло и обичаи.
	Историческите реминисценции са съчетани с весели истории и случки, разказвани често от очевидци и съвременници и с многобройни автентични моряшки песни. Авторът е съумял да представи цялостно и живо историята на моряка, на неговия дързък и отчаяно смел дух.
