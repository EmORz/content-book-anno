	Хосе Карлос Сомоса, едно от нашумелите имена в днешната испанска литература, е роден в Хавана през 1959 г. Работи активно като психиатър и живее в Мадрид. Българският читател го познава от романа му „Пещерата на идеите“ („Колибри“, 2005 г.), чийто английски превод е отличен с голямата награда „Златната кама“.

	„Клара и сянката“ е смразяващ трилър, удостоен с престижната испанска награда „Фернандо Лара“ за 2001 г. и с най-реномираното световно отличие в областта на криминалната литература — наградата „Дашиъл Хамет“ за 2002 г.
	Последният писък на модата в световните артистични среди е „хипердраматичната картина“, при която за платно се използва човешкото тяло. Подписани от големите художници на съвремието, тези „живи платна“ се продават, пренаемат, изложени са на всеки поглед, на всяка фантазия.
	Клара работи като модел в попрището на хипердраматизма. Тя мечтае да я нарисува Бруно Ван Тиш, богът на това новаторско изкуство. Но докато подготвят тялото й в един затънтен павилион в околностите на Амстердам, Фондацията Ван Тиш е разбунена от вестта за убийството във Виена на четиринайсетгодишно момиче, послужило като „платно“ за шедьовъра „Дефлориране“. Изправени на нокти, австрийската полиция и Вътрешното министерство са притиснати от могъщата фондация да не разгласяват широко престъплението от страх да не се всее паника сред моделите и да се отблъснат купувачите на хипердраматичните творби.
	Приемайки междувременно съблазнителното предложение на двама чужденци за предизвикателен и труден ангажимент, Клара се гмурва във водовъртеж от ужаси и страхове, повдигащи пред читателя важния въпрос за стойността на произведението на изкуството и на човешкия живот.
