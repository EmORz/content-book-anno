	Мили читатели,
	Със съжаление трябва да ви предупредя, че книгата, която държите в ръцете си, е извънредно неприятна. В нея ще откриете нерадостната история на три много нещастни деца. Въпреки че са очарователни и умни, животът на Вайълет, Клаус и Съни Бодлер е пълен със страдания и мъки. Още от първите страници на книгата — когато тримата са на плажа и научават ужасната новина — та чак до края, бедите ги дебнат на всяка крачка. Човек би рекъл, че децата Бодлер са магнити за неволята.
	Дори и в кратка история като тази ги сполитат какви ли не злополучия — среща с алчен и противен злодей, дрехи, които причиняват сърбеж, заговор да им откраднат богатството и студена овесена каша за закуска.
	Мое печално задължение е да запиша техните неприятни преживелици, обаче на вас нищо не ви пречи веднага да захвърлите тази книга и да зачетете нещо весело, ако предпочитате такива истории.
@	С полагаемото се уважение,
@	{img:neshtastnoto_nachalo_signature.png}
@	Лемъни Сникет
