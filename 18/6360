	Катрин Невил е родена през 1945 г. в Сен Луис. От дете се увлича по митове, предания и рисуване. Завършва университета в Денвър. Като компютърен експерт работи за IBM и Honeywell. Била е професионален фотограф, манекенка и художничка. По-късно е международен съветник към ОПЕК и специален консултант в изследователския ядрен център в Айдахо, където участва в създаването на автоматизирани системи за контрол. Установява се в Сан Франциско и е вицепрезидент на Bank of America. Няколко години живее в Европа. Големият й опит в различни сфери й позволява още с първия си роман „Осем“ да стане световна бестселър авторка.
	В историческия бестселър _Магическият кръг_ читателят попада в загадъчните цикли на времето, където библейското, историческото и съвременното са вплетени в драматични и стремителни събития. Главната героиня Ариел — млада специалистка по ядрена безопасност, наследява древни кодирани ръкописи, в които е описано къде е истинското местоположение на тринайсетте свещени реликви, какво е предназначението на свещените места и кои са те, каква е тайната мисия на известни исторически личности като Чингис хан, Александър Македонски, Сталин, Хитлер… Разбулват се тайни отпреди 2000 години, от юдейско-римски времена, през мистериите на келтските друиди, окултните загадки на Третия Райх и съвременната конспирация — от магически кръг в магически кръг до навлизането в новия цикъл. Който притежава тайните от ръкописите, ще държи властта в Новата епоха и силата на живота след смъртта.
