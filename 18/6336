	В епохалния бестселър „Шибуми“, един от класическите трилъри на 20 век, Треванян представя на читателите Николай Хел, гений, мистик и съвършен, страховит убиец. Сега историята на Хел продължава. В своя нов трилър Дон Уинслоу разкрива как Николай Хел се е превърнал в най-опасния човек на света…
	Есента на 1951 г. Корейската война е в разгара си. Двадесет и шест годишният Николай Хел е прекарал последните три години в единична килия в ръцете на американците. Хел е майстор на хода коросу или „гол-убивам“, владее свободно шест езика и е развил необичайно „усещане за близост“ — почти свръхестествен усет за надвиснала опасност. Той разполага с уменията да бъде най-страховитият убиец на света и сега ЦРУ има нужда от него. Американците предлагат на Хел свобода в замяна на една малка услуга — да отиде в Пекин и да убие комисаря на СССР в Китай. Почти сигурно е, че мисията е самоубийствена, но Хел приема. И трябва да оцелее в хаоса, насилието, подозренията и предателството, докато се опитва да постигне върховната си цел — сатори, истинското просветление и хармония със света.
