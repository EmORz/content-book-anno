	Истинското име на известния детски писател Йордан Стубел е Йордан Иванов Бакалов. Роден е в София на 19 февруари 1879 година и е от малкото писатели за деца, прекарали по-голяма част от живота си в столицата. Макар че завършва право в СУ „Свети Климент Охридски“ той от ранна възраст се ориентира към литературата. Интересът му е насочен към фолклора и затова в първите му поетични опити се усеща влиянието на народната песен. Издава стихосбирките „Съдба“ и „Веселите роднини“. Истинското си призвание, обаче, авторът намира, когато в началото на 30-те години на двадесети век започва да пише стихове за деца под псевдонима Йордан Стубел. Макар и градско чедо, той майсторски описва природата, живия горски свят, сезоните и хората от село. Стиховете му са жизнени и написани с много хумор. И в тях нерядко се усеща влиянието на народното творчество, особено в приказните поемки.
	Най-доброто от стихотворното му творчество за деца е събрано през 1975 година в представително сборниче, наречено „Листило клонче“.
