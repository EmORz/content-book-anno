#	От автора на „Пазителите на завета“ и „Краят на кръга“
	__325 г.:__ Император Константин свиква в Никея събор, който трябва да спре разногласията в християнската църква. Обявените за еретични ръкописи трябва да бъдат унищожени.
	__1970 г.:__ Джовани Нобиле, професор по теология в Григорианския университет във Ватикана, изследва противоречивите хипотези около изчезнал древен ръкопис, наречен „Евангелието на Луцифер“. Негов приятел антиквар го изпраща в Луксор, Египет, за да удостовери автентичността на пергамент, открит в пустинята. Чисто научното занимание преобръща живота на Нобиле и семейството му.
	__2009 г.:__ Консерватор в Киево-Печерската лавра Украйна, открива мумия на монах от XII в. и древен пергамент с мистични символи. Тъй като страната му не притежава необходимите ресурси за изследване на ръкописа, той го поверява на археолога Бьорн Белтьо. Дни по-късно консерваторът става жертва на ритуално убийство. Оказва се, че по същия начин са били убити в различни европейски градове и други, посветени в съществуването на ръкописа. Какво съдържа той — древна тайна или пророчество за вече недалечното бъдеще? Това трябва да открие Белтьо, ако успее да оцелее и да намери верния път между могъщите групировки, домогващи се до ръкописа.
	Точно както праисторическият човек, и ние сме затворени в ограничените представи на собственото ни време.
	Том Егеланд е едно от най-горещите имена в съвременната литература. Изследва древни и библейски загадки, които превръща във въздействащи романи, преведени на 19 езика. Две години преди да бъде публикуван „Шифърът на Леонардо“ излиза романът му „Краят на кръга“, в който има смайващи сходства с по-късния бестселър на Дан Браун. Автор е на 9 романа.
