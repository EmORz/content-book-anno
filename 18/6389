	_Един различен трилър, в който се преплитат мит, мистерия, история и теология. Тотален бестселър, преведен на 18 езика._
	Романът „Краят на кръга“ е публикуван през 2001 г. Две години по-късно критици и читатели ще открият удивителните прилики между „Краят на кръга“ и световния бестселър „Шифърът на Леонардо“ (издаден през 2003 г.). Не липсват и намеци за плагиатство заради сходствата в сюжета и главния герой. Самият Том Егеланд се дистанцира от това: „Краят на кръга“ е просто добра литература.
	Средновековен манастир крие истинска археологическа сензация — златен кивот на две хиляди години, в който се намира тайна, способна да промени световната история. Една тайна, заради която могъщи сили биха стигнали далеч, за да я опазят. Археологът Бьорн Белтьо се опитва да проследи историята на кивота и какво има в него.
	Проучването му го отвежда до тайна научна организация, базирана в Лондон, до научноизследователски институт в Средния Изток, занимаващ се с библейските митове и догми, до крепост на кръстоносци във френско селце, където е скрита една от най-дълбоките тайни на християнството, грижливо пазена от Ордена на рицарите хоспиталиери и други тайни общества в продължение на векове.
