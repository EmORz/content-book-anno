	Салма израства в бедуинско селце, сгушено сред пустинните хълмове на Йордания. Въпреки строгото си възпитание, тя извършва тежко прегрешение според мюсюлманските морални закони. Неомъжената девойка забременява и трябва да заплати с живота си за поруганата чест на семейството си. За да избегне гнева на роднините си, Салма е изпратена в затвор, където вземат дъщеря й веднага след раждането.
	Години по-късно тя успява да избяга от затвора и след редица перипетии се установява да живее в Англия. Следвайки съветите в своя наръчник на емигранта, Салма, която вече се казва Сали, се опитва да преодолее културните различия между съвременното западно общество и ислямския свят. Но споменът за детето й постоянно я тегли към миналото. Макар вече да е омъжена и да има син, Салма съзнава, че не може да подреди живота си, докато не разбере какво се е случило с дъщеря й.
	Написана в традицията на Халед Хосейни, „Казвам се Салма“ е трогателна история за любовта, омразата и волята да продължиш напред.
