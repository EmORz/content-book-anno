	Шон Кинг и партньорката му Мишел Максуел, бивши агенти от тайните служби със собствена детективска кантора, имат нов клиент — Джейн Кокс, първата дама на Съединените щати. Всичко започва с един детски рожден ден, който се провежда на доста необичайно място. Съпругата на президента е предоставила резиденцията Кемп Дейвид за празненството на любимата си племенница Уила. Още същата вечер дванайсетгодишното момиче е отвлечено, а майка му е убита.
	Джейн Кокс познава Шон Кинг от времето, когато съпругът й е бил сенатор и агентът го е спасил от огромен политически скандал. Сега Джейн решава да повери на него и Мишел издирването на Уила, без да подозира, че те скоро ще разровят ревниво пазени тайни от миналото на първото семейство. Тандемът трябва да се справи с нежеланието й да разкрие тези тайни, с враждебната реакция на ФБР спрямо частното им разследване и с личната драма на Мишел — убийството на майка й. Но преди всичко с един непредсказуем похитител на дете, чиито мотиви са напълно неизвестни.
