	Виктор Пелевин, отдавна превърнал се в кумир и широко дискутиран съвременен руски автор, е определян от списание „Ню Йоркър“ като един от най-добрите европейски писатели. С романа си „Шлемът на ужаса“ той успява да отхвърли традиционната представа за това що е митологията, и използва уникален ракурс към историята за Тезей и Минотавъра.
	Те никога не са се срещнали, те са получили странни псевдоними, населяват идентични пространства, от които се виждат еднакви пейзажи… И повеждат диалог, от който няма измъкване — предопределен и разрушен от шлема на ужаса. Той е носен от властния Астериск, силата на доброто и злото… Минотавъра присъства, а Тезей остава неразкрит.
	„Шлемът на ужаса“ е структуриран по начина, по който се осъществява комуникацията на XXI век — по интернет — но във виртуалното пространство са нахлули фигури, интонации и внушения от класическата митология. Това е история за лабиринта на познанието — радикален нов прочит на мит, до болка познат, в който старото и новото заживяват по неочакван, впечатляващ със съвременните си измерения начин.