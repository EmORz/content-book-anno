	Новата трилогия на Тери Брукс Ландовър започва с чудната покупка на един чикагски адвокат, който дава 1 милион долара, за да придобие съвсем истинско магическо кралство. Но когато се качва на престола научава, че в хазната няма пукната пара, придворният магьосник е склеротик, демоните настъпват по границите, а цялата му свита се състои от говорещо куче и два коболда.
	Тогава героят разбира, че кралската власт не може да се купи — тя се завоюва. И поема из своята страна, която не е нито в реалността, нито във вълшебния свят, а някъде по средата, за да обедини враждуващите си поданици: от нищожните гони-гноми до могъщите лордове от Зеленоречието, от вещицата Нощна сянка до ефирните речни създания. Предстоят му ужасяващи битки, смайващи разкрития, влудяващи съмнения. И една огромна загадка — кой е рицарят Паладин, защитаващ от памтивека кралете на Ландовър? Всички победи ще се окажат напразни, ако не успее да отговори на този въпрос. А времето тече бързо…