	Едва ли е нужно да представяме на читателя английската писателка Агата Кристи, чието огромно по обем творчество вече десетилетия наред се посреща с непресъхващ интерес от любителите на криминално-приключенския жанр. След Шерлок Холмз на Артър Конан Дойл Еркюл Поаро е един от най-популярните и своеобразни детективи-герои, добил почти плът и кръв в представите ни. Неговият талант се крие всъщност в способността му да търси и открива подбудите за престъплението, предпоставка за което се явяват сложните човешки взаимоотношения.
