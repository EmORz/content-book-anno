	Дълго време в привидно добро английско семейство царят странни взаимоотношения. Съпругът има свой собствен живот, изцяло вън от семейството, но той е човекът, спечелил доверието и обичта на синовете си. Съпругата е майка на три деца, които не се примиряват с деспотичния й характер. Тя трудно преживява раздялата с любимия си син, когато той щастлив прегръща годеницата си — чист и непорочен, „девствен“, според нея. Младоженците бягат от родителите си, защото само далече от тях се чувстват свободни. Но след катастрофата, която става в деня на сватбата, любимият й син — младоженецът, остава инвалид и едва доживява до раждането на дъщеря си. Негово дете ли е тя? Само лудостта ли е причина една майка да посегне на живота на любимото си, обездвижено дете, на съпруга си, на всички… и защо никой не страда за нейната смърт?
	Не съдбата е виновна, а животът без любов. Той носи нещастия — това внушава авторката с романа си, разкриващ сложните взаимоотношения в едно съвременно семейство, чиито деца заплащат висока цена за компромисите, които правят родителите им.
