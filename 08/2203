	От векове хората очакват срещата си с извънземна цивилизация, но когато тя най-сетне се осъществява, резултатът е обезкуражаващ. Хората от Земята са закъснели — Галактиката вече е поделена между силните раси. На по-младите е отредена ролята на винтчета в сложната структура на междузвездното общество — те трябва да правят само това, което могат най-добре и да не се надяват на повече. Хората са принудени да се примирят с дейността си като космически превозвачи — само те могат да издържат момента на джампа, мигновеното прескачане на разстояния от светлинни години. Само че удовлетворява ли търговията с космически дрънкулки амбициозното човечество, или все пак то ще се опита да намери своя път и да застане наравно със силните?