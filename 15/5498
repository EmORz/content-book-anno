	Завист. Тя е вторият смъртен грях. Но би могла да е първият…
	Нюйоркската издателка Марис Рийд отдалеч подушва бестселъра, дори когато става дума за откъс от ръкопис, подписан само с инициали и с обратен адрес — мъгливо островче край бреговете на Джорджия… Катастрофа или Съдба полагат в ръцете й един толкова интригуващ ръкопис, че Марис решава да издири загадъчния му автор. Без изобщо да подозира какви тъмни, подмолни течения се завихрят около него…
	Неоспоримо талантлив, Паркър Ивънс е най-сложната и противоречива личност, която Марис някога е срещала. Творчеството му я омайва. Островният му дом я омагьосва. Самият Паркър е ужасно привлекателен.
	Разбира се, нищо не е такова, каквото изглежда…
	Но не мога да ви разкажа повече. Съжалявам. Моят герой не би ми го простил — той би настоял: „Запази най-голямата изненада чак до самия финал“.
	Отличен съвет.
	Завист. Всъщност, книгата ми разказва за много повече — за приятелството, за любовта, за сляпата амбиция и за забележителната устойчивост на човешкия дух. Приятно ми бе да напиша… всъщност и двете истории: тази на Паркър, и моята. Надявам се да ги прочетете с удоволствие, на един дъх.
@	Сандра Браун
