	В най-добрите традиции на романтичния жанр Аманда Куик (псевдоним на Джейн Ан Кренц, авторка на множество бестселъри от класацията на „Ню Йорк Таймс“) ни поднася история за престъпление, любов и неутолими страсти.
	Граф Артър Сейнт Мерин търси жена. Намеренията му са чисто практични — трябва му здравомислеща и сравнително привлекателна девойка, която няколко седмици да представя като своя годеница пред висшето общество. Така ще отблъсне многобройните изискани дами, желаещи да се доберат до титлата и богатството му, и ще спечели време за осъществяване на тайните си планове.
	Само че намирането на подходяща кандидатка се оказва по-трудно, отколкото е предполагал… докато от агенцията му представят Елинор Лодж. Безвкусното й облекло и косата й, прибрана на старомоден кок, не могат да прикрият изящното й тяло и пламъка в златистите й очи. А мечтите й за независим живот правят неустоимо щедрото предложение на графа.
	Обаче Елинор не е сигурна какви ще са последствията от този маскарад. Защото Сейнт Мерин очевидно крие нещо. Не след дълго тя открива, че тайните му са още по-мрачни от потискащата му къща, и че наглед невинната авантюра ще доведе до опасни последствия. Граф Артър също прави откритие: жената, от която очаква да е покорна компаньонка, ще му стане партньорка при преследването на нагъл убиец… и ще се превърне в красавица, пробуждаща у него неподозирана страст.
