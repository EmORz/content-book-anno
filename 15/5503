	Франция е велика морска държава, която десетилетия наред е оспорвала първенството сред другите европейски страни върху безкрайните пространства на моретата и океаните. Тя е дала на света много откриватели, полярници, морски изследователи, самотни мореплаватели. Имената на Лаперуз, Сюркуф, Шарко, Кусто, Жербо, Табарли и Бомбар са известни на всички. Затова голямата френска литература, както класическа, така и съвременна, е богата на творби на морска тема. Писатели като Вини, Мериме, Балзак, Юго, Жюл Верн, Зола, Мопасан, Доде, Мороа, Версел и много други са дали прекрасни произведения за морето, които са гордост не само за френската, но и за световната литература.
	В този том на избрана френска маринистика читателите ще се срещнат както с техните произведения, така и с произведенията на Жорж-Гюстав Тудуз, Пиер Лоти, Жорж Обен, Едуар Пейсон, Жан Реверси, Жюл Сюпервиел, Йожен Даби, Жорж Блон, Франсоа Клеман и Еманюел Роблес. Това са новели отдавна прехвърлили границата на своята родина.
