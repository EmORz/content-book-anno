	Мелиса Елмет, дъщеря на гениален професор по физика, и израсналият в сиропиталище Уил Хайд се влюбват лудо като тийнейджъри в Оксфорд. Двамата се женят тайно, но след намесата на семейството й бракът е анулиран. Мелиса е отчаяна и се затваря в себе си. Години по-късно, прехвърлила тридесетте, и все още неомъжена, тя води скучния живот на необщителен университетски преподавател.
	След раздялата Уил постъпва в МИ-6, където бързо се издига благодарение на невероятните си анализаторски способности. Той притежава отличен бизнес нюх, който не след дълго го превръща в милионер и желана партия за брак сред местния хайлайф.
	Животът на Уил и Мелиса е коренно различен. Двамата не вярват, че някога ще се срещнат отново. Тогава започват загадъчните убийства.
	Единствено Уил прави връзката между четирите убийства на известни личности и покойния баща на Мелиса. Професор Елмет загива при мистериозен инцидент с моторница край Венеция, докато работи по поверителен проект. Уил се страхува, че следващата мишена ще бъде Мелиса… ако не успее пръв да стигне до нея.
	Преследвани от хладнокръвна наемна убийца, двамата са принудени да бягат от Ню Йорк до Лондон, Ротердам и Рим. Но дали ще се преборят с неудържимия прилив на желание и изгарящата страст, които таят в себе си от години?
