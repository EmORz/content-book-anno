	Елисавета Багряна (1893–1991) е родена в София. Учи в родния си град и Велико Търново, където написва първите си стихотворения. Завършва славянска филология в Софийския университет. Четири години е гимназиална учителка във Враца и Кюстендил. През 1927 г. Багряна публикува стихосбирката си „Вечната и святата“, която я утвърждава като една от най-добрите български поетеси. Тя е авторка и на много стихотворения за деца, събрани в сборниците „Търкулната годинка“ (1931), „Звездички“ (1938), „Чудната елха“ (1942), „Обичам те, родино“ (1956) и др.

	В този том са подбрани най-хубавите детски стихотворения на Елисавета Багряна, които се изучават в училище. Включени са и творби, непечатани повече от петдесет години и непознати на съвременните читатели.
