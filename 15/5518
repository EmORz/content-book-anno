	Кои са хората, довели до невижданите постижения на съвременната наука и дълбокото проникване в тайните на мъртвата и живата природа? Къде са работили? Какво са открили?
	Отговор на тези въпроси ще намерим, като погледнем списъка на лауреатите на Нобелова награда. Защото с това най-авторитетно международно отличие за постижения в науката са удостоени почти всички големи учени на XX век. На тях е посветена тази книга. На нейните страници се срещаме с Алберт Айнщайн — създателя на теорията на относителността, с Нилс Бор — разработил първия модел на атома, с Ханс Бете — който обясни как свети Слънцето, с Пьотр Капица и Лев Ландау — открили тайнственото явление свръхфлуидност, с Джеймс Уотсън, Френсис Крик и знаменитата нишка на живота — молекулата на ДНК, чиято структура те разкриха, и с още десетки познати и непознати творци на съвременната наука.
