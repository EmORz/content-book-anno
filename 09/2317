	Избрах дванадесетте най-солидно утвърдени мита в средновековната българска история, оказали и оказващи най-голямо влияние не само върху представите на българите за миналото ни, но и „обясняващи“ днешното състояние на нацията — от народопсихологията до съвременната ни политическа култура.
	• Митът за прародината, расовия тип, бита и културата на древните българи
	• Митът за датата (681 г.) на образуването на българската държава
	• Митът за ролята на прабългари, славяни и траки в образуването на българската държава и народност
	• Митът за единствената българска държава на Балканския полуостров
	• Митът за Крум страшни и страшните му закони
	• Митовете около християнизацията на българския народ в 864 г.
	• Митовете за делото на Кирил и Методий
	• Митът за слабия цар Петър (927–969)
	• Митът за антифеодалното въстание на Ивайло
	• Робство ли беше турското робство, или само национална катастрофа
	• Митът за големите балкански юнаци при османските завоевания
	• Митът за Васил Левски — светец или най-успешният български политик
	Когато пиша за митове, разбира се, аз имам предвид невярната представа за исторически събития и личности, наложена за тях в представите на съвременните българи. Тази представа се оформя не от академичните трудове на професионалните историци, а от учебниците по история в началния и средния курс на училището, научнопопулярните статии в медиите, белетристиката (романи и повести на историческа тематика), електронните медии и, разбира се, киното.
@	Авторът