	Със своя буен и открит нрав Шемейн О’Хърн — дъщеря на един от най-заможните английски търговци — си спечелва много и могъщи врагове, които копнеят да я отстранят от пътя си и да я откъснат завинаги от семейство и родина. Осъдена на седем години затвор по фалшиво обвинение, тя е окована във вериги и качена на борда на кораб, превозващ затворници до английските колонии в Америка, където я очаква зловеща и неясна съдба на робиня. В новоизграждащия се пристанищен град Нюпорт Нюз в щата Вирджиния, Шемейн става собственост на Гейдж Торнтън — строител на кораби с малък син, който има нужда от бавачка. В скромния му, закътан в гората дом, далеч от злостната мълва, която безмилостно обвинява красивия вдовец за преждевременната смърт на младата му съпруга, Шемейн постепенно се оказва запленена от този благороден, щедър и загадъчен мъж, който в същото време води отчаяна борба с все по-силното си желание да я притежава. Но от другата страна на океана се надига тъмна угроза, която заплашва не само пламналата между тях нежна любов, но и живота им…