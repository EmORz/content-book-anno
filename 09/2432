	Никол Данева е псевдоним. Авторката е инженер по образование, завършила е кинорежисура в Москва, работила е като редактор в кабелна телевизия. „Третият или Реквием за един убиец“ е дебютният й роман. Има издадени още два романа, в които зад криминалните интриги се крие втори, дълбок пласт на посланията й за общочовешките ценности и неочаквани разкрития за смисъла на живота и силата на любовта, но и на прошката.
	Действието в романа „Третият“ е развито по законите на жанра. Напрежението непрекъснато се покачва, а личността на убиеца става ясна едва накрая след редица обрати. Паралелно се изследват причините, предизвикали прелом в душата на един иначе много интелигентен и надарен човек. Търсят се корените на неговата сексуална извратеност, довели го до насилие, изследва се затъването му в кризата на едиповия комплекс. Внушава се огромната роля на семейството и особено на майката за формирането на психиката на детето, третия член в съюза, създаден от един мъж и една жена. Действието е динамично, зримо, като на филмова лента, но без кървави сцени.
	Читателят, който търси леко, остросюжетно четиво, няма да бъде разочарован. В романа има и комични ситуации, и лек нюанс на мистика. Това е роман за чудесата, които прави любовта, ако я пуснем в сърцата си, и за тъмните бездни на ада, които се отприщват в душата на човек, лишен от обич.