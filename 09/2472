	Д-р Робин Кук е всепризнат майстор на трилъра — редом с Шелдън, Хейли, Лъдлъм, Крайтън. Автор е на двайсет бестселъра, които ускоряват пулса на милиони читатели по цял свят. Пет от романите му са филмирани, а още три са основа на ТВ-сериали с изключителен успех. Д-р Кук е завършил медицина в Колумбийския университет и е специализирал в Харвард. Живее и работи във Флорида, САЩ.

#	МОЗЪЦИ

	Мартин Филипс и Дениз Сангър са талантливи лекари, чийто житейски просперитет изглежда непоклатим: работа в престижна клиника, научни открития, взаимност на чувствата помежду им.
	И тъкмо когато всичко е потръгнало така добре — връхлита подозрението. И страхът. Нещо нередно, нещо необяснимо и ужасно се таи в студените, мрачни подземия на научния център. Изчезват пациенти — все хубави, млади момичета, всички с еднаква, необяснима склонност към внезапна загуба на разум и шокиращо сексуално поведение, което иначе не им е присъщо.
	Кой съчинява зловещия сценарий? И докъде се простира паяжината? И двамата излагат кариерата, а и живота си на Смъртен риск, когато проникват в светая светих на една медицина, свалила хуманната си маска — свят, обезумял от технологична мощ и алчна страст за повече… мозъци.