	С неповторимото си въображение, изумително словесно умение, хумор и дълбок драматизъм великият английски писател Чарлс Дикенс (1812 — 1870) и досега покорява читателите си. От "Посмъртните записки на клуба „Пикуик“ до последният си завършен роман „Нашият общ приятел“ той изминава дълъг път. Първите му произведения са оптимистични, но по-късните му романи — „Мартин Чъзълуит“, „Домби и син“, „Малката Дорит“, „Големите надежди“ — съдържат сериозна социална критика, най-изобличителна, когато авторът осъжда жестоката участ на децата на онеправданите във викторианска Англия. Така и в „Дейвид Копърфийлд“ (1850) Дикенс претворява собственото си горчиво детство и изпълнената си с превратности младост. Веднъж родени от таланта му, множеството самобитни и живописни герои в романа живеят и днес.