	В „Порно“ Уелш събира героите си от „Трейнспотинг“ 10 години по-късно. Тайфата от „Трейнспотинг“ все така не знае покой, погаждаща си старите номера, все още трескаво се бори за места в първата класа на живота. „Винаги съм ги харесвал и винаги съм искал да се върна и да видя какво се е случило с тях“, изповядва авторът в едно интервю. След продължителен престой в Лондон Саймън „Сик Бой“ Уилямсън се завръща в родния Единбург. Провалил се в ролята на далавераджия, сводник, съпруг, баща и бизнесмен, Сик Бой се залавя като удавник за сламка за последната предоставила му се възможност. За удара на живота си той обаче се нуждае от изгряващи порно-звезди. Една от подходящите кандидатки е апетитната Ники Фулър-Смит, млада студентка с амбиции, но и с неприятности не по-малки от неговите. Осъществяването на мечтата на Саймън да режисира и продуцира пълнометражен порнофилм налага да се комбинира със свой стар приятел от миналото — небезизвестния Марк Рентън и една компания откачалки. В света на „Порно“-то обаче нищо не е просто. Сик Бой и Рентън се сблъскват със стари нерешени проблеми — наскоро излезлият от пандиза Франк Бегби, изкукалия от дрога Спъд, който е решил да става писател, но най-вече със съперничеството помежду им.