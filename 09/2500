	Когато нестандартните методи на разследване на майор Шон Дръмънд, бивш командос и настоящ военен адвокат, започват редовно да предизвикват международни кризи, шефовете му се виждат принудени да насочат неукротимата му енергия към по-спокойни води. „Лошото момче“ е изпратено в тила — в частния сектор.
	От мига, в който попада в луксозния офис на голяма юридическа фирма във Вашингтон, Шон Дръмънд надушва нещо гнило. Докато се опитва да разбере какво се случва в една чужда за него среда, в която се сключват сделки за милиарди долари в областта на високите технологии, пътува се с частни самолети до екзотични острови и се обещават невероятни печалби, идва първият шок. На паркинга на Пентагона брутално е убита негова приятелка и колежка, напуснала неотдавна същата фирма. Шон Дръмънд се чувства задължен да помогне на полицията. Само след дни са открити нови жертви, всичките жени. Медиите непрекъснато говорят за сериен убиец с почерк, напомнящ за известен престъпник от близкото минало. Паниката расте с всеки изминал час. Шон с ужас осъзнава, че има някаква връзка между убийствата и най-големия клиент на фирмата, медиен магнат. Единственият човек, на когото Шон Дръмънд може да разчита в собственото си разследване, е прокурор Джанет Мороу, сестра на първата жертва.

#	Виртуозът на съспенса Брайън Хейг, наречен още „Джон Гришам във военна униформа“, завладява нова територия — частния сектор.