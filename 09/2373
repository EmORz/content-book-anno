	Поредица от странни, загадъчни случаи с фатален край в „Манхатън Дженерал“ — голямата общинска болница в Ню Йорк — потъват в необяснимо мълчание. Млади и здрави хора в разцвета на силите си умират внезапно и без каквато и да било видима причина, броени часове след безобидна операция. Няма лекарска грешка, няма постоперативни усложнения, нито една процедура не е нарушена. Нищо не показват и резултатите от токсикологичните анализи. Абсолютно нищо не подсказва толкова бърз и трагичен край. А зловещата серия не спира…
	Съдебните патолози д-р Лори Монтгомъри и д-р Джак Степълтън (които познаваме от романа „Заплаха“) са в епицентъра на напрежението и тук — в новия, двайсет и пети по ред супертрилър на Робин Кук.
	Въпреки явното нежелание на шефовете и скритата съпротива на персонала в центъра по Патологоанатомия да се „раздухва“ случая, Джак и Лори ще трябва да продължат разследването сами. Защото подозренията на Лори скоро се превръщат в увереност, че случаите не само са свързани, но и са дело на изключително находчив сериен убиец с необичаен мотив. И за да станат нещата още по-трудни, Лори трябва да се справи с две изпитания: точно когато личният й живот е пред катастрофа, самата тя попада в мрежата на хладнокръвния кукловод зад кулисите. Единственият човек, който й вярва и е готов да й помогне, също е зверски убит — сякаш за назидание на всеки, който дръзва да се доближи до истината. Времето изтича — Джак и Лори трябва да действат бързо и да свържат точките в скритата картинка, за да се измъкнат от смъртоносен капан.