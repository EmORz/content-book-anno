	Представете си само за миг, че по улиците на нашите градове се разхождат елегантно облечени шимпанзета, горили и орангутани, че автобусите, колите и самолетите се управляват от същите тези горили, орангутани и шимпанзета, че в лабораториите на научните институти лекарите, биолозите и лаборантите са маймуни, облечени в бели престилки, а опитните животни поразително приличат на хората, живеят в клетки, не умеят да говорят и издават само животински крясъци! Невероятно, нали? Но ето че фантазията на Пиер Бул ни отнася на една планета, наречена Сорор, където тази невероятна гледка се превръща в действителност. Странна действителност наистина, но зад фантастичната обвивка на този роман се крие едно дълбоко философско произведение.
