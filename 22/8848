	Ричард Адамс е роден в Бъркшир, Англия, през 1920 г.‍ Учи история в гр. Брадфилд и в Уорчестър Колидж в Оксфорд, Участвал е във Втората световна война и от 1948 г.‍ е в държавната администрация (по-специално, в Министерството на земеделието и Министерството на околната среда). Първият му роман, „Хълмът Уотършип“ е написан в средата на шестдесетте години на двадесети век и възниква първоначално като увлекателна история, която Ричард Адамс разказва на двете си дъщери, при една продължителна екскурзия с кола. По тяхно настояване, по-късно той записва и публикува така разказаната история. За своя първи роман, авторът е отличен с медала „Карнеги“ и наградата на в-к „Гардиан“ за детска литература.
	През 1974 г.‍ Ричард Адамс се оттегля от държавна служба, за да се посвети изцяло на писателското си призвание и в същата година публикува втория си роман — „Шардик“. Следват „Ранените кучета“ (1977 г.‍) и „Замечтаното момиче“ (1980 г.‍). Петият му роман, „Мая“, излиза през 1984 г.‍ и е последван от „Пътник“ през 1988 г.‍ Измежду останалите му творби са „Железният вълк и други разкази“, „Бюрократите“, „Природен дневник“ и, в съавторство с Роналд Локли, „Пътешествие в Антарктика“. Също така, той е сред авторите (заедно с Макс Хупър и Дейвид А.‍ Годард) на „Природата през различните сезони“ и „Природата денем и нощем“ и е написал стиховете на „Пътешествието на тигъра“, с илюстрации на Никола Бейли и на „Корабния котарак“, с илюстрации на Алън Олдридж. Редактирал е една антология на модерна поезия, озаглавена „Поети за специални случаи“. Автор е и на автобиографичната книга „Отминалия ден“ (1990 г.‍). Трите му най-скоро излезли книги са: „Разказани истории от хълма Уотършип“ (1996 г.‍), „Чуждестранният принц“ (1999 г.‍) и „Дениъл“ (2006 г.‍).
	Ричард Адамс живее в южна Англия със съпругата си Елизабет, експерт по история на английската керамика. Има две дъщери — Джулиет и Розамонд. Възторжен почитател е на английската литература, музиката, шаха, бирата и шов-ха’пени*, както и на птичите песни, фолклора и разходките из природата.
	[* Игра, при която се плъзгат монети върху дъска. Б.‍пр.‍]
