	Мартин ни представя за първи път своя „странстващ рицар“ без потекло сър Дънкан Високия и скуайъра му Ег в повестта „Странстващият рицар“, достигнала до финала на Световната награда за фентъзи.
	Двамата герои стават много популярни и се завръщат за нови приключения в „Заклетият меч“. В следващата, изпълнена с живот и изключително занимателна повест „Тайнственият рицар“ Мартин повежда Дънк и Ег към ново приключение. Двамата участват в зловещ турнир, в който абсолютно нищо не е такова, каквото изглежда — включително и главните герои!


	Династията, основана от Егон и сестрите му, устояла близо триста години. Друг крал от рода на Таргариен, Дерон Втори, по-късно включил Дорн във владението и обединил цял Вестерос под един владетел. Направил го с брак, не със завоевание, тъй като последният от драконите умрял половин век преди това. Действието в „Странстващият рицар“ се разиграва в последните дни от властването на Добрия крал Дерон, около сто години преди началото на първия от романите „Песен за огън и лед“, докато владението е в мир и династията Таргариен е на върха си. Разказва историята за първата среща между Дънк, скуайър на странстващ рицар, и Ег, момче, което е много повече, отколкото изглежда на пръв поглед, и за великия турнир на Ашфордски лъг. „Заклетият меч“, следващото сказание, подхваща историята им около година по-късно.
