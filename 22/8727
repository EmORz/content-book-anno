	Сам и Грейс трябва да се борят, за да останат заедно. За него това означава да се пребори с миналото си на вълк… и да открие начин да оцелее занапред. За нея — да скрие една много опасна тайна и да се изправи лице в лице с едно все по-несигурно бъдеще.

	_Сам_
	Няма да позволя това да бъде моето сбогуване. Направил съм хиляда хартиени птички, носещи спомените за двама ни с Грейс, и съм произнесъл своето желание. Ще открия лек. А после ще открия Грейс…

	_Грейс_
	Живот, изтъкан от обещания за неща, които биха могли да се случат: купчина с документи за постъпване в колеж, тръпката от спането под висящи от тавана хартиени птички, бъдещето, което се крие в усмивката на Сам.
	Това бе живот, който не исках да оставя зад себе си.
	Това бе живот, който не исках да забравя.

	История за една любов.
	За различните видове любов и за онази любов, която може да накара хората да направят немислими неща.
	Тя е мъчителна и въодушевяваща, тя ги освобождава и оковава в плен, тя ги съблазнява и плаши. Докато целият им свят се разпада, само любовта ги държи заедно. Ще бъде ли достатъчно? Ще имат ли време?
	
	_След „Тръпка“ феновете искаха още. След „Копнеж“ ще умоляват за това… „Завинаги“_
