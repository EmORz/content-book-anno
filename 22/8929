	Обхванала три поколения и половината свят, „Дивото цвете“ е шеметна, романтична и убедителна история за две жени, които споделят наследство от тайни, мъка, кураж и любов.


	Ема Блексланд-Хънтър, примабалерина в Лондон, е на съдбовен кръстопът, след като случаят внезапно слага край на бляскавата й кариера. Принудителната почивка я кара да направи равносметка на живота си и тя осъзнава, че погрешно е вземала славата и успеха за любов и удовлетворение. Оставена без избор, тя се връща в Австралия, за да получи странно наследство: къща в изолиран селски район на остров Тасмания. Убедена, че й е натрапено дразнещо бреме, Ема се готви да напусне „Дивото цвете“ и да продаде имота. Но не подозира какво ще открие там…
	Много години преди това Бийти Блексланд също се е озовала на кръстопът — малко преди да навърши деветнайсет, Съдбата я отвява на другия край на света бременна от женения си любовник и абсолютно сама срещу тежките изпитания. В битката с предразсъдъците, алчността и хорската завист тя най-сетне постига своя успех — но само след като тръгва по необичаен път, изпълнен с опасности и загуби. Бийти вярва, че уроците, които е научила от живота, един ден ще са важни за Ема и иска да е сигурна, че сърцето на момичето ще остане отворено за любовта, независимо какво й поднася животът. Имението „Дивото цвете“ е ключ към тази надежда — магията на дивата австралийска пустош ще помогне на Ема да намери своя път…


	„Дивото цвете“ е изключително въздействащ роман с наситена атмосфера и ярки, забележителни характери — романтична сага за силата да се бориш, да поемаш рискове, да започваш отново и да вярваш в себе си. Тя е покоряващ разказ за това как да разбереш какво наистина искаш повече от всичко на света и да откриеш, че отговорът може изобщо да не е онова, което си очаквал…
