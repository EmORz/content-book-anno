	Романът „Прозрачни неща“ разказва за посещенията на издателя Хю Персон в Швейцария. Като млад той е изпратен да се срещне с писателя Р. и по пътя си от Америка към Швейцария се влюбва в Арманд, оженва се за нея, търпи хиляди унижения, след което се прибира В Ню Йорк с новата си съпруга… Осем години по-късно, след едно убийство, период на лудост и кратко пребиваване в затвора, Хю предприема самотно сантиментално пътешествие, за да се сбогува с миналото си. Оттук нататък всичко в живота му се развива с фаталистична предопределеност, а после и един постоянно преследващ го кошмар се превръща в реалност. Няколкото пласта на романа — сън, спомени и разместено време — се разгръщат на фона на литературните теории на писателя Р., но най-вече на фона на един пародиен свят от прозрачно (не)понятни неща, представен с неподражаемия стил на Набоков.

	Владимир Набоков (1899–1977), роден в Санкт Петербург, прекарал 20 години в САЩ и написал голяма част от романите си на английски, е добре известен и на българския читател със световния си бестселър „Лолита“. В България са издавани и романите му „Подвиг“, „Знак за незаконороденост“, „Покана за екзекуция“ и др.
