	Москва, 1945 г. Докато Сталин и неговите приближени празнуват победата над Хитлерова Германия, близо до Кремъл проехтяват изстрели. На близкия Каменен мост лежат мъртви момче и момиче. Жертвите не са обикновени тийнейджъри, а деца на високопоставени съветски ръководители и ученици в най-елитното московско училище. Злополука или убийство? А може би кървава политическа конспирация? Разследването, започнало по лично нареждане на Сталин, се превръща в ужасяващ лов на вещици. Арестуваните съученици на убитите деца са принудени да свидетелстват срещу приятели и дори срещу собствените си родители. Режимът се стоварва с цялата си жестокост върху десетки семейства, а две влюбени двойки плащат висока цена за своята невъзможна любов. Вдъхновен от конкретни факти и лични трагедии, Саймън Монтефиоре навлиза в дълбочините на забранената любов, за да създаде разтърсващ епос за детството, брака, предателството и страданието в онези ледени години.
C>
	… никой не знаеше за това, навярно и никога нямаше да узнае. Той имаше два живота: един открит за всеки, комуто бе нужно да знае, пълен с общоприети истини и общоприети лъжи, и друг, който протичаше в пълна тайна. И по някакво странно, може би случайно стечение на обстоятелствата всичко, което бе важно, интересно и необходимо за него, всичко, в което бе искрен и не се самозаблуждаваше, което бе същината на съществуването му — всичко това ставаше тайно от другите.
@	Антон Чехов, „Дамата с кученцето“
C$
