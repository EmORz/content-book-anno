	__Наследниците на Ян Флеминг дадоха _КАРТБЛАНШ_ на Джефри Дивър__


	Големият американски автор е избран да напише съвременен роман за най-известния шпионин в света.
	Майстор в криминалния жанр, Дивър приема предизвикателството и пуска в ход всички оръжия от арсенала си — заплетена интрига, гениален престъпник и оригинална развръзка.


	ХХI в. — шпионажът вече не е същият. Целите са различни, честта е забравена и винаги става въпрос за много пари.
	Разшифрован сигнал за операция под кодово име Инцидент 20 хвърля в ужас разузнавателните служби. Мистериозна организация планира мащабен удар, който ще накърни интересите на няколко държави.
	Само на един агент може да се има пълно доверие — Джеймс Бонд.
	Той получава картбланш да идентифицира врага и да разплете конспирацията — с всички средства и на всяка цена. От Европа през Дубай до Южна Африка, мисията на агент 007 е осеяна с капани от международни интриги, корупция и изкушения.  Професионализмът и моралът на Бонд са поставени на върховно изпитание.


	__ТРИЛЪР ОТ ВИСОКА КЛАСА _КАРТБЛАНШ_ ПОСТАВЯ НОВИ СТАНДАРТИ В ШПИОНСКИЯ РОМАН__


	Джефри Дивър е роден в Илинойс на 6 май 1950 година. Завършва журналистика в университета в Мисури и право в университета „Фордам“. Първите му разкази се появяват в списание „Алфред Хичкок“.
	Днес Дивър е световноизвестен писател. Той е автор на 28 романа, 2 сборника с разкази и една книга в областта на правото. Всички негови романи имат запазено място в класациите за най-продавани книги в целия свят. Те са издадени в 150 държави и са преведени на 25 езика.
	Лауреат на множество литературни награди, Дивър е номиниран седем пъти за наградата „Едгар“. Романът му „Не се обръщай“ е избран за „Роман на годината“ от Международната асоциация на авторите на трилър, за същата награда е номиниран и „Обект №522“ от поредицата с емблематичния му герой Линкълн Райм.
	Романът „Колекционерът на кости“ е филмиран с Дензъл Уошингтън в ролята на Райм и Анджелина Джоли в ролята на Амелия Сакс. Филмът постига значителен успех и по продажби, и по възторжените реакции на зрителите и критиците.
	Интересен и изненадващ факт за Дивър е, че той участва в любимия си сапунен сериал „Докато свят светува“, в ролята на корумпиран репортер.
	2011 е забележителна година в кариерата на автора, тъй като той е избран от наследниците на Ян Флеминг да напише следващия роман за легендарния шпионин Джеймс Бонд.


	Ян Ланчестър Флеминг е роден на 28 май 1908 г. в Лондон. Възпитаник е на колежа в Итън и продължава образованието си в Кицбюел, Мюнхен и Женева.
	Журналистическата кариера на Флеминг започва в агенция „Ройтерс“, но скоро той се отказва от нея и става брокер. По време на Втората световна война бъдещият писател е личен помощник на командващия военноморското разузнаване в Адмиралтейството. Там получава достъп до секретна информация. След войната Флеминг става кореспондент на „Sunday Times“ в Русия.
	През 1952 г. Ян се жени за Ан Ротермер. Сватбата им се състои в Ямайка. Ан насърчава Флеминг да напише романа, който обмисля дълго време. Първият трилър за агент 007 „Казино Роял“, в който начинаещият писател представя на света Джеймс Бонд, излиза през същата година. До смъртта си Ян Флеминг пише още 13 романа за забележителния си герой. Те се продават в над 40-милионен тираж.
	Ян Флеминг умира на 12 август 1964 година на 56-годишна възраст.
	Флеминг се доказва като майстор разказвач с изчистен, елегантен стил на писане и впечатляващи описания. Той е безспорният баща на шпионския роман. Неговите книги завинаги променят света на литературата.
