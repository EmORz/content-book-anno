	Мерсе Родореда (1908–1983) заема почетно място сред класиците на XX век в каталонската литература. Пише разкази, романи, поетична проза. Тя е първата писателка, получила високото отличие „Почетна награда за каталонска литература“. Живее дълги години в изгнание в Женева поради диктатурата на Франко и там написва два от най-значителните си романи: _Площад „Диамант“_, издаден през 2012 г. от издателство Сиела, преведена на повече от 40 езика и _Улица „Камелия“_.


	Сесилия Се започва разказа за живота си със съдбовните думи, които изразяват драмата, белязала съществуването й: „Оставили ме на ул. «Камелия», до една градинска порта и нощният пазач ме намерил призори…“. Стопаните на къщата приемат подхвърленото дете и го отглеждат грижовно, с обич, но не могат да запълнят празнотата, породена от липсата на корени в душата на вече отрасналото момиче.
	Сесилия бяга от този дом и се впуска в живота в тежките години на следвоенна Барселона. Минава през различните нива на проституция: от улицата до луксозни къщи и коли. Дълбоко в съзнанието й е залегнала нуждата да намери баща си. Попада на различни мъже — влюбени, жестоки, скъперници, щедри или не с ума си, и накрая постига мир в душата си и нежност там, където най-малко е очаквала.
