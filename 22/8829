C>
	Приятно разножанрови, но отчетливо стилни, разказите на Валентин Попов се редят като модерни приказки, които не унасят, а изкушават да отгърнеш още една и още една страница. Независимо дали ситуира героите си във фентъзи вселена, или ги подлага на неочакван — а ла Роалд Дал — край в истории на ужаса, Вотан, с характерен психологизъм, вдъхва живот на своите приключенци, страдалци, меланхолици, белязвайки всеки от тях с най-съкровеното човешко качество — да бъде радетел за Доброто.
	И така, пристъпвайки от свят в свят, с лекота, достижима само за истински увличащите разкази, читателят ще се види изкушен сам да избира не задължително най-плиткия брод към жадуваната развръзка, защото в сънопреживяната вселена на Валентин Попов майката природа, космическата статичност, хумор, носталгия и родни реалии преливат едни в други, за да дадат начало на нетърпящата компромиси река на читателското удовлетворение.
@	Симеон Трифонов
C$

	Валентин Попов — Вотан е автор на сборниците „Нощта срещу ноември“ (2014) и „Пепел от мрак“ (2015). Има публикации в редица печатни и онлайн издания за хорър и фантастика. Участва в сборниците „Вдъхновени от краля“, „451 по Бредбъри“, „Детство“, както и в други проекти.
	Член на Клуба на авторите на хорър „Lazarus“.
