	Кайро, Египет. Убийства, преследвания, мистерии — и може би най-после скандалната истина за прочутите гностически Евангелия от Наг Хамади. Завладяващ трилър в духа на „Шифърът на Леонардо“.


	Такър Маларки е родена в Калифорния, а образованието си получава в престижния Джорджтаунски университет в столицата Вашингтон. Работи четири години във външния отдел на „Вашингтон поуст“, след което заминава на тримесечна почивка в Африка, където остава две години и преподава в средно училище на малък остров край Кения. След завръщането си започва да пише и книгите й, особено последната — „Възкресението“, се превръщат за една нощ в бестселъри, преведени на всички основни езици.


	„Възкресението“ се опира на исторически факти — реалните събития около намирането на гностическите Евангелия от Наг Хамади в Египет. Отхвърлени от каноните на раннохристиянската църква и нейните духовници, тези свещени текстове изчезват преди близо две хиляди години, за да бъдат открити случайно през 1945 г. в пустинята южно от Кайро. Изгубените Евангелия отреждат на жената далеч по-съществена роля, отколкото й е отредена в Новия завет, разкривайки, между ред други неизвестни факти и обстоятелства, че Мария Магдалена е била възлюбена на Исус и автор на едно от Евангелията.
	Джема, героинята на Маларки, получава в Лондон телекс, че баща й, който е археолог, е намерен мъртъв в египетската столица при подозрителни обстоятелства, и лети дотам, за да погребе праха му. Така започва поредица от приключения в земите на Изида, чрез които авторката и нейната героиня се опитват да разкрият скрития смисъл на християнството, затулен зад измамни доктрини.
