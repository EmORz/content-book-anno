	Спечелил с голям успех Трансатлантическото състезание за самотници, Ален Кола заявява участието си и в околосветското плаване през 1973–74 година, но организаторите го отхвърлят под предлог, че неговата „Манюрева“ е твърде „бърза“. Тогава Кола започва „своето“ състезание. От Сен Мало той тръгва да обиколи света по пътя на клиперите от миналия век. Тръгва сам и се състезава със сенките на кораби, населяващи легендите, с цифри и рекорди без реална стойност. След 79 денонощия пристига в Сидней, за да потегли отново към Сен Мало по най-прекия път — край страховития нос Хорн, и след още 90 денонощия да пристигне там, откъдето е тръгнал — да направи невъзможното: за 169 денонощия да сключи пръстен около Земята.
