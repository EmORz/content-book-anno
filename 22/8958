	Джон льо Каре (р. 1931 г.) е литературният псевдоним на Дейвид Корнуел — най-голямото име в света на шпионския трилър. Литературната му кариера е тясно преплетена с професионалния му живот на таен агент, внедрен в разузнавателните структури на Обединеното кралство. Романите му са всъщност произведения на реализма от най-ново време, почти документални в обрисуването на света, в който живеем. През 2008 г. в. „Таймс“ класира Льо Каре 28-и в списъка на 50-те най-велики британски писатели след 1945 г., а според редица критици той е най-изтънченият майстор на психологическия шпионски роман за всички времена. Романите му се отличават с висока художествена стойност и увлекателно заплетени сюжети, в които авторът разглежда и основни морални ценности.


	Студената война може да е мъртва, но не и в романите на Льо Каре, където темата все още изкушава читателския интерес. „Дама, поп, асо, шпионин“ — първият роман от знаменитата трилогия „Карла“, оглавила още с появата си списъка на бестселърите на в. „Ню Йорк Таймс“ — отдавна е станал класика в жанра и днес се смята за един от шедьоврите на шпионския трилър. Джордж Смайли, доскоро дясна ръка на бившия шеф на службите, е принуден да се оттегли, но не след дълго му е възложена важна мисия — да открие съветската къртица, проникнала в „Цирка“, най-висшия ешелон на британските разузнавателни служби. Като разчита само на своя опит и ум, както и на малка, доверена свита от свои хора, Смайли залага капан, за да залови предателя.
