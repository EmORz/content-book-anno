	Уважаеми читателю на всяка възраст,
	Ако сте на 20 години,
	вие сте рожба на електронните медии и едва ли обръщате голямо внимание на старите и поразкъсани книги по рафтовете на библиотеката. Може би кумирът ви е Арнолд Шварценегер или Силвестър Сталоун, но вашите баби и дядовци също имаха кумири — Скарлет O’Xapa или вечната Амбър, и те ги вълнуваха не по-малко от съвременните.
	Уважаеми читателю на всяка възраст,
	на 20 или на 60, от екрана на телевизора или от страниците на книгата винаги трябва да можем да почерпим мъдрост, радост, удоволствие. Затова имаме желание да възкресим позабравените, може би поизлезли от мода, но незабравими писатели. В стремежа да си припомним „доброто старо време“ се роди идеята за новата ни поредица, която нарекохме „Антикварна находка“. В нея ще се постараем да прочетете интересни произведения, оставили следа в световната литература. Главната заслуга е на старите ни книгоиздатели, които дадоха име на такива библиотеки като „Златни зърна“, „Цветове“, „Всемирна библиотека“ и др. Изказваме признателността си към тяхното възрожденско начинание, което се чувстваме задължени да продължим.
