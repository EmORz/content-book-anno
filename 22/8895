	Малко градче сред тексаската прерия. Двамата приятели Джон и Трей са като слънцето и луната, като светлината и мрака.
	Те са различни, но се допълват и са винаги заедно.
	Когато единайсетгодишната Кати Бенсън, изгубила своите родители в катастрофа, идва да живее в малкото градче Кърси, където хората се интересуват предимно от американски футбол, нейни закрилници стават двамата приятели. Момчетата са сираци, също като нея. Скоро между тримата се създава сърдечно приятелство, което с годините се превръща в любовен триъгълник. Поредица от трагични събития и дълбоко пазени тайни довежда до драматичен разрив между тях и напълно преобръща живота им. Тръненото кълбо от любов и омраза, предателство и лъжи, жестокост и изкупление ги тласка по различни пътища. Събират се отново заедно в Кърси, вече като зрели хора на четирийсет години за неочакваната развръзка.
	Трогателна история за любов и саможертва, за егоизъм и предателство, поднесена с характерния за Мийчам драматизъм и богат език. Кълбото от лъжи, в което се оказват заплетени тримата главни герои, обратите в сюжета и плътно изградените характери в романа поглъщат вниманието на читателя до последната страница.
