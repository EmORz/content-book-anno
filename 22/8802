	Произведен съм през 1977 г. в гр. Пазарджик, на 22 февруари. Зодия Риби. Безпартиен българофил.
	Вече 17 г. се опитвам да бъда полезен на бъдещето на България — нашите прекрасни деца, като старши учител по история и цивилизация в СУ „Георги Брегов“ гр. Пазарджик, в което съм учил 11 години. Поради тези причини нося това училище в сърцето си и го чувствам като своя кауза.
	Почти две петилетки живея в Пловдив, защото домът е там, където е сърцето.
	Обичам жена си, книгите, рок музиката, класическото българско кино, снега и чушките с ориз. Обичам да си стоя вкъщи.
	Страхувам се от високо, от ескалатори, от простотията и безразличието.
	Старая се да вярвам в Бог, макар че съм сигурен, че досието ми с прегрешения е дебело като огромен биг мак, който ще ми бъде сервиран един ден, когато почукам на Небесните врати.
	Вярвам на писателите и поетите, защото те го заслужават. Вярвам, че ако човек иска нещо много силно, то той ще намери начин да го постигне, в противен случай — ще си намери оправдание. А оправданието е като дупето — всеки си го има. Вярвам на БНТ.
	Надявам се, че България все пак и въпреки всичко ще я бъде.
	Опитвам се да бъда добър човек и в същото време да остана себе си (разбирайки — истински), което днес е доста трудно, а може би и непрепоръчително, но това е въпрос на личен избор. А и животът ни всъщност е просто низ от множество избори, които така или иначе трябва да направим.
@	Илия Михайлов


	Катрин Малинова е ученичка в 11 А клас, профил „Изкуства“ на СУ „Георги Брегов“ гр. Пазарджик.
	Занимава се с изобразително изкуство от 8-годишна възраст. Участва редовно в различни изложби, творчески пленери, конкурси и др.
	През последните години Катрин е награждавана в редица престижни национални и регионални конкурси:
	• Грамота от конкурса за детска рисунка „Мисия — спасител — Пазарджик“, 2008 г.
	• Грамота от конкурс „Хубава си, моя горо“ на Регионална дирекция по горите — гр. Пазарджик, 2012 г.
	• Грамота от Национален пленер „Детска рисунка“ гр. Пещера, 2013 г.
	• Грамота от конкурса за рисунка на тема „Свобода. Справедливост. Конституция“, организиран от Административен съд — гр. Пазарджик, 2015 г.
	• Сертификат от XV-ти Международен пленер „Традиция, екология, творчество“, организиран от МОН, РУО — гр. Пловдив и СУ „Св. Св. Кирил и Методий“ гр. Пловдив, 2015 г. и 2016 г.

	С благодарност към кмета на Община Пазарджик г-н Тодор Попов, с чиято помощ тази книга стана възможна.
