	Родом от Чикаго, Нанси Удруф получава диплома като магистър по изящни изкуства от Колумбийския университет, където печели наградата „Хенфийлд-Трансатлантик“. Преподава творческо писане в Колумбия и колежа „Пърчес“ към Щатския университет на Ню Йорк, преди да се премести в Лондон, където преподава осем години в Американския международен университет „Ричмънд“. Освен на „Любовната афера на жена ми“, е автор и на „Чуждо дете“. В момента преподава в Нюйоркския университет и живее в Бруклин със съпруга, синовете и дъщеря си.


	„Удруф не оставя нито един от читателите със сухи очи в тази завладяваща история за страстта, която може да ни връхлети… и да ни смаже. Романът е опустошителен и прекрасен.“


	Джорджи Конъли сякаш има всичко — съпруг, когото обича и три момчета, които обожава. Когато на съпруга й Питър, е предложена по-висока длъжност в Лондон, семейството с радост опакова покъщнината от дома си в предградията на Ню Йорк и се премества отвъд океана. Джорджи процъфтява в Лондон, а „спящата“ й кариера на актриса, която е оставила зад гърба си след раждането на децата, се съживява. Възлагат й роля, каквато се пада веднъж в живота — тази на Дора Джордън, действителна личност, най-прочутата с таланта и красотата си актриса на XVIII век и майка на тринайсет незаконни деца, десет от тях — от бъдещия крал на Англия, Уилям IV. Но накрая, сега, когато изглежда, че Джорджи има всичко, което иска, тя го рискува заради една любовна афера, която ще има такива катастрофални последствия, каквито никой не би могъл да си представи.


	Оригинално поднесена от името на съпруга на Джорджи, „Любовната афера на жена ми“ е поглед към две необикновени жени, родени с двеста години разлика, но споделящи едни същи съдби, които плащат огромна цена за страстта си. Едната от тях умира, но остава жива във времето, другата остава жива, но ще бъде като мъртва до края на живота си.
