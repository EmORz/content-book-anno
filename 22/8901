	„Чистка“ е история за дългогодишна завист между сестри, отнета любов, фатална ревност, предателство, отмъщение и трескава борба за живот. Роман за изборите, които жената прави, за да оцелее в един свят на жестокост, унижения, злоупотреба, болка и срам. Пулсираща история, заличила границите между поколенията и режимите и показваща нагледно как страданията промиват ума, ако човек не дръзне да разчисти сметките си с тях.
	Първокласна литература, независимо с какви критерии подхождаш към нея.


	Най-големият международен литературен пробив през последните години идва от Финландия. Софи Оксанен и нейният роман „Чистка“ продължават да жънат невиждан досега успех. Равносметката до момента: „Чистка“ е преведен на 43 езика и е спечелил завиден брой награди, сред които са не само най-престижните финландски отличия, но и Наградата на Шведската академия за северна литература („малкият Нобел“) — 2013, както и френските Le prix du roman Fnac и Prix Femina, Европейската награда за книга — 2010… Романът става бестселър №1 във Финландия, Франция, Швеция, Естония и др.
	„Чистка“ триумфира и като пиеса, пожънала успех в Ню Йорк, Вашингтон, Хановер, Стокхолм…, като опера и филм, който е финландското предложение за „Оскар“.
	Романът е блестящо преведен от Росица Цветанова, един от най-добрите преводачи от скандинавски езици.
