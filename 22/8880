C>
	„Ако бъда притиснат да сложа етикет на моите политически схващания, ще кажа, че те са от вида на песимистично-анархичната пасивност, или на анархично-пасивния песимизъм, или на песимистично-пасивния анархизъм: анархизъм, защото опитът ми показва, че най-вредното в политиката е самата власт; пасивност — защото храня съмнение относно волята за промяна в този свят, воля често предварително заразена с жаждата за власт; и песимизъм, защото не вярвам, че в основата си нещата могат да бъдат променени.“
C$
	Дж. М. Кутси, е един от най-уважаваните автори, пишещи на английски език днес. Завършва Университета в Кейптаун с две специалности — английски език и математика. Няколко години работи в Англия като компютърен програмист, след което е приет в Тексаския университет в Остин, от който получава докторска степен по английски език и лингвистика. От 1984 до 2003 г. Кутси преподава в някои от водещите университети в САЩ: Харвард, Станфърд, Джонс Хопкинс, Чикагския университет и Университета на щата Ню Йорк.
	Автор на петнайсет романа и няколко сборника с есета, Кутси е носител на многобройни литературни награди. Той е първият писател, удостоен с „Букър“ два пъти — за „Живот и страдания на Майкъл К“ (1983) и „Позор“ (1999). През 2003 г. получава Нобелова награда за литература.
	Джон Максуел Кутси е роден в Кейптаун, Южна Африка през 1940 година. Завършва Университета в Кейптаун и Тексаския университет в Остин. Преподава в някои от водещите университети в САЩ.
	От 2002 г. живее в Австралия. Освен като писател, Кутси работи активно като литературен критик и преводач от нидерландски и африкаанс. Виден критик на апартейда в Южна Африка. Отявлен защитник на правата на животните. Вегетарианец.

	* * *

	Иглика Василева е родена през 1947 година. Завършва английска филология в Софийския университет „Св. Климент Охридски“. Превежда проза от английски език. Сред превежданите от нея автори са Съмърсет Моъм, Е. Л. Доктороу, Пол Остър, Уолт Уитман, Владимир Набоков, Вирджиния Улф, Иън Макюън, Лорънс Дърел, Айрис Мърдок, Хенри Джеймс и Джеймс Джойс. Носител е на многобройни награди, включително национална награда „Христо Г. Данов“ за литературен превод, награда за най-добър англоезичен превод на Съюза на преводачите в България, награда за художествен превод „Кръстан Дянков“ и почетна грамота на Министерство на културата за принос в развитието на българската култура.
