	Емил Лазаров е завършил специалност кибернетика в Чехия. Живее и работи в Прага. Написал е книгите „Сто капки“ — виртуална импресия, „Тогава и Сега“ — холограмиада. Пише сценарии и прави постановки в студентски театри на малките форми в Бърно. Режисирал е няколко мултимедийни проекта — „Да бъде музика“- Берлин, „Небесни сфери“ „Настъплението на киборгите“ — НДК София, и др.
	Съавтор е на книгата „Компютри и музика“.


	Смарагдовата рапсодия „Тангото на живота“ е книга за мечтите, отчаянието, надеждите, любовта, за изгрева на слънцето. Животът като танго. Стъпки, които неизменно следваме, ритъм, който се повтаря, страст, изгаряне, всеотдайност, предателства. Музиката на четиридесетте години от миналия век — тангото, преминало от гетото до изпепеляващото слънце на Аржентина. Блусът и забранената музика на шейсетте в мрака на социализма. Интернетните музикални картини във виртуалното сияние на днешния ден. Една музикална рапсодия със свободна структура на настроения и стилове. Животът като епос за двама, които искат да оцелеят в трудните за всяка една епоха условия. Драмите на героите през погледа на рапсод разказвач. Смарагдовото сияние на мечтите. Смарагдова рапсодия в темпото на тангото, с тъжния привкус на блуса, в безкомпромисния ритъм на рока, изпълнена чрез класическия инструментариум на новата музика.


	… във всеки етап на историята винаги си имаше някои „те“. Не искаше да бъде от никои „те“. Една изсвирена нота има стойността на много други безсмислени неща, които човек прави. Да си изтананикаш даже и една мелодийка, е по-стойностно от стотици ежедневни и на пръв поглед важни неща…


	… Останах сам на върха. Искам да видя как ще изгрее утре слънцето…
