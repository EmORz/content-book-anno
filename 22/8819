	Леонидис са едно голямо, щастливо семейство. Живеят охолно в огромна къща с фронтони, разположена в изискано предградие на Лондон. Но едва след смъртта на Аристид Леонидис отриват, че сред тях има убиец.
C>
	„Чудноватият дом“ е една от най-любимите ми творби. Отлагах написването й с години, обмислях и я усъвършенствах. Създаването й за мен бе чиста наслада. Често се замислям дали читателят усеща кога дадена книга е плод на усилена работа, или е била писана с удоволствие. Много пъти са ми казвали: „Колко ли ви било приятно да я напишете!“. И то за книга, която определено не се е получава така, както ми се е искало, чиито герои са суховати, сюжетът е излишно заплетен, а диалогът — претрупан.
	Но вероятно авторът не е най-добрият съдник на своите произведения. Не зная откъде ми хрумна за семейство Леонидис — те просто се появиха. А после образите им започнаха „да се развиват“ пред очите ми.
	Струва ми се, че станах техен биограф.
@	Агата Кристи
C$
	Агата Кристи е известна в целия свят като кралицата на криминалния роман. Продадени са повече от един милиард екземпляра от книгите й на английски език и още един милиард в превод на 44 езика. Тя е един от най-издаваните и четени автори и само Библията и произведенията на Шекспир са продадени в по-големи количества от нейните романи. Авторка е на 78 криминални романа, 19 пиеси и 6 романа, написани под името Мери Уестмакот.
	Агата Кристи е родена в Торки. Първият й роман — „Загадката в Стайлз“ е написан към края на Първата световна война, в която тя участва като медицинска сестра. В него тя създава Поаро, малкия детектив белгиец с яйцевидна глава, страстен привърженик на реда, както и на „сивите клетки“, който става един от най-популярните детективи след Шерлок Холмс. Романът е публикуван през 1920 година.
	След като е писала средно по една книга на година, през 1926 Агата Кристи създава своя шедьовър „Убийството на Роджър Акройд“. Това е първото й произведение, публикувано от Колинс, и поставя началото на едно сътрудничество между автор и издател, което продължава 50 години и дава живот на 70 книги. „Убийството на Роджър Акройд“ е и първият роман на писателката, който е поставен в театъра със заглавието „Алиби“ и се играе с голям успех в Уест Енд.
	През 1971 г. Агата Кристи получава благородническа титла. Последните й два издадени романа са „Завесата: Последният случай на Поаро“ — през 1975 г., и „Прикрито убийство“ — през 1976 г., в който отново се срещаме с мис Марпъл, милата стара дама от Сейнт Мери Мийд. И двата романа имат невероятен успех. Агата Кристи пише и популярна литература, включително и една автобиография и прекрасната книга „Ела и ми кажи как живееш“, която разказва за експедициите, на които е била със своя съпруг, археолога сър Макс Малоун.
