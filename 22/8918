	Тайна, заради която си струва да умреш…
	Открай време видения от миналото тормозят Жаки Л’Етоал, а най-ранните й спомени са обгърнати от екзотичните ухания, с които е израснала като наследничка на френска парфюмерийна компания. Виденията й стават все по-страшни след самоубийството на майка й, докато накрая не попада на лекар, който успява да й помогне, като я учи как да разпознава митологичните символи в халюцинациите си. С помощта на това си умение Жаки си изгражда успешна кариера като митолог, телевизионна водеща и писателка.
	Брат й Роби — който ръководи компания „Л’Етоал“, се обажда на Жаки, за да й каже, че е открил нещо удивително в семейните архиви. Скоро след това Роби изчезва, преди да успее да разкрие тайната, оставяйки след себе си труп.
	Жаки заминава за Париж, за да разбере истината за изчезването на Роби и открива, че тайната всъщност е загадъчен парфюм, изработен по времето на Клеопатра. Възможно ли е това древно ухание да отключва способността за припомняне на минали животи и така да докаже, че прераждането съществува? Ако този парфюм има силата да промени света, то заради него би си струвало и да… убиеш.


	„Загадъчни ухания“ е удивителен роман, в който се преплитат исторически факти, страсти и съспенс, описващ опияняваща история, която се простира от Древен Египет по време на управлението на Клеопатра, през Френската революция и борбата на Тибет с Китай до блясъка на съвременен Париж.
