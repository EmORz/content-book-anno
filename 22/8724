	В това вълнуващо произведение Барбара Тейлър Бредфорд предлага на читателите напрежение, любов и интрига, която започва с убийство и достига своята кулминация на Бродуей, като междувременно ни води от театралните среди на Лондон — в дивата пустош на Йоркшир, населен с духовете на Бронте.
	За пръв път срещаме Кейти Бърн, когато е на седемнадесет. Висока красавица със златисточервени коси, тя има една мечта — да стане актриса. Двете й най-близки приятелки споделят нейната слабост към театъра и трите момичета прекарват голяма част от своето детство, като репетират различни роли в изоставена плевня в Кънектикът. Прибрала се един ден, за да помогне в приготвяне на вечерята, Кейти установява, че е забравила там учебниците си. Когато пристига със своя брат в плевнята, Кейти вижда с ужас, че сцената на толкова много щастливи мечти се е превърнала в кошмар — една от нейните приятелки е изнасилена и убита, а другата лежи в безсъзнание. Десет години след това Кейти, бореща се със зъби и нокти за професионално реализиране като нюйоркска актриса, продължава да живее с този кошмар. Третата приятелка Карли, остава в кома и Кейти отчаяно се бори за успех в името и на трите. Късметът й се усмихва с предложение за участие в голяма постановка на Бродуей. Към професионалните перспективи се прибавя и една обещаваща любов, но героинята трябва отново да се изправи пред демоните от миналото, преди да вкуси плодовете на бъдещето.
	Шестнадесетте досегашни бестселъра на Барбара Тейлър Бредфорд очароваха милиони читатели с напрегната интрига и живи образи, които владеят въображението дълго след като книгата е затворена. Триумфът на Кейти Бърн ще покори преданите й почитатели и ще спечели огромен брой нови.
	Барбара Тейлър Бредфорд е родена в Лийдс и на двадесет години е вече утвърден журналист. Първият й роман „Жена с положение“ се превръща в бестселър, последван от петнадесет други. Книгите й са продадени в над шестдесет и един милионен тираж в осемдесет и девет страни. Преведени са на тридесет и девет езика. Живее в Ню Йорк със съпруга си — продуцент, Робърт Бредфорд.
