	Някога в прастари времена, в зората на човешкия род, на някакъв райски остров живее първото човешко племе. То е еднополово и женско, еманация е на водата, обитава с еднаква наслада морето и сушата, пулсира с ритъма на лунните фази, на приливите и отливите. Докато един ден една от тях довежда на бял свят същество със странни образувания по тялото, мъжко същество, в което жените виждат природно отклонение, назовават го Изрод и бързо се отървават от него…
	Този мит за Сътворението и последвалите бурни трансформации преразказва в залеза на живота си един римски историк, сенатор от времето на Нерон. Описанието му се основава на древни устни предания, записвани по-късно, а сетне укривани през вековете от тъмничарите на знанието…

	Дорис Лесинг е живият класик на английската литература. Нейната легенда. Произведенията й не се вместват в обичайните критически категории и „Цепнатината“ не прави изключение. Алегория, митологизирана история, мистификация, роман? Предизвикателството е читателят сам да намери отговор — като се пусне по течението на притчата…
	„Цепнатината“ излиза от печат в началото на 2007-а, а в края на годината Дорис Лесинг е удостоена с Нобелова награда за литература.
C>
	За Дорис Лесинг няма табута и това е забележително за една писателка — тя обявява на висок глас онова, което другите жени се колебаят да произнесат… Тотално честна и смела, тя е мерило за това какъв трябва да бъде писателят.
	Маргарет Драбъл
C$
