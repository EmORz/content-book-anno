	Ники Хийт и Джеймисън Руук отново се съюзяват, за да заловят най-жестокия убиец, срещу когото са се изправяли досега.
	На следователя от отдел „Убийства“ на нюйоркската полиция Ники Хийт е поверен нов случай и на местопрестъплението тя се натъква на нещо много тайнствено. Тялото на неидентифицирана жена, загинала от прободна рана, е открито натъпкано в куфар, оставен в хладилен камион. Нещата стават още по-интересни, когато Хийт открива връзка между този случай и неразгаданото убийство на собствената й майка преди десет години.
	Жестокото убийство на замразената жертва води до опасно и разтърсващо разследване, което ще изпрати Ники Хийт и нейния романтичен и служебен партньор, журналистът Джеймисън Руук, по следите на Синди Хийт в Европа по време на разгара на Студената война. Ники ще се сблъска с неизвестни страни от живота на убитата си майка, които освен пред сериозен личен избор, ще изправят младата следователка и срещу едни от най-смъртоносните организации в света.


	Ричард Касъл е автор на многобройни бестселъри, включително радушно приетата от критиката поредица за Дерик Сторм. Първият му роман „Сред дъжд от куршуми“, публикуван още докато Касъл е в колежа, получава престижната награда за криминална литература „Том Строу“ на организация Ном дьо Плум. В момента Касъл живее в Манхатън с дъщеря си и майка си, които изпълват живота му с радост и вдъхновение.
