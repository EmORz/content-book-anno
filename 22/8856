	Джак Харт е познат на българските читатели със своя скандален роман „Размишления в катраненото буре“, който беше издаден за първи път на български, а не на английски език (Алтера 2007). В настоящия роман Харт отново се връща към темата за ирландското и традиционния начин на живот в малките градове. Неслучайно „Айриш Индипендънт“ определя „След багера“ като „една от най-великите книги за Ирландия, изпълнена с поразителни сцени, наистина страхотна книга“.


	„След багера“ е първият роман на майстора на късия разказ Джак Харт. Суровото време на 50-те в Ирландия е разказано през два погледа на един и същи човек: ту момче на прага на юношеството, ту обърнат към миналото възрастен мъж. Романът е едновременно социален документ и разсъждение за промяната в човешкия живот чрез затрогващата история на семейство Дауд, принудени да се откъснат от своите корени в Килиндъф и да се преселят в Мидландс, където торфените блата предлагат възможности за индустрията. Книгата описва стария селски живот с множество интересни детайли, които се превръщат във въздействащи символи: странни битови приспособления, стари детски играчки, особените навици на „онези“ хора, грубия им хумор. Това е роман за една дълбока, но мъдра носталгия, осъзнаваща необходимостта от новото; роман, в който социалната промяна и порастването на главния герой са вплетени в едно.
