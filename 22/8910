	Иг е живял живота на благословените: роден в семейство с привилегии, втори син на известен музикант и по-малък брат на изгряваща звезда от късните телевизионни шоута, той е разполагал със сигурност, богатство и със свое място в обществото. Имал е всичко, дори нещо повече — имал е Мерин: една любов, градяща се на споделени блянове, взаимно предизвикателство и невероятна лятна магия. Убийството на Мерин обаче го обрича на проклятие. Единствен заподозрян, Иг така и не е обвинен, нито изправен пред съда; но не е и оневинен. Според съда на общественото мнение той е виновен и винаги ще бъде, защото богатите му и влиятелни родители са се погрижили да потулят нещата. Нищо от това, което Иг може да стори и да каже, няма значение — сякаш всички, включително и Бог, са го изоставили. Всички, освен вътрешният Дявол… Сега Иг е обсебен от страшна сила, съответстваща на един ужасен, необясним и съвсем нов външен вид — злокобна дарба, която той ще използва, за да открие чудовището, убило Мерин и съсипало живота му. Добротата и молитвите не са го довели доникъде. Време е за отмъщение… И нека Дяволът получи своето!

	Джо Хил е обявен за „основен играч във фантастиката от XXI век“ _(Вашингтон Пост)_, „нов майстор в областта на съспенса“ _(Джеймс Ролинс)_, „един от най-уверените и сигурни нови гласове в хоръра и мрачното фентъзи, появил се през последните години“ _(Пъблишърс Уикли)_, писател, който „изгражда подкупващо героите и поднася изненада от друг свят зад всеки ъгъл“ _(Ню Йорк Таймс)_. Хил с бляскаво въображение се издигна стремглаво до бестселъров автор още със смразяващия си дебют __Кутия с форма на сърце__, а чрез хитовия трилър с шеметно развиващо се действие __Рога__ окончателно циментира славата си на един от най-обещаващите съвременни жанрови писатели.
