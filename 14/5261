C>
	После погледът му се спря на заглавие, набрано с едър черен шрифт:
#	УБИЙСТВОТО С НАРЦИСИТЕ
	„Убийство с нарциси ли?“ — повтори той наум и си купи вестник.
	Набраното с едри букви съобщение беше кратко. Някакъв работник, който минавал рано сутринта за по-пряко през Хайд Парк, открил труп на мъж, проснат край алеята за превозни средства. Бил с дрехите, липсвали само сакото и жилетката. Около тялото му била навита окървавена копринена нощница. Ръцете били скръстени на гърдите, а върху тях имало жълти нарциси. Тарлинг прочете още веднъж краткото съобщение, сетне обърна колоната, където поместваха телеграфно последните вести. Новината заемаше само два реда, но бе сензационна.
C$
