	Единайсет години Руби се опитва да забрави майка си, да изтрие от съзнанието си и спомените за нея. Не може — и не иска — да й прости, че в името на славата и парите е напуснала семейството си, когато двете й дъщери са имали най-голяма нужда от нея.
	Нора Бридж — известна журналистка, водеща популярно радиошоу и вестникарска колонка, където се обсъждат болезнени проблеми в човешките отношения, е връхлетяна от медиен скандал. Във вестниците се появяват компрометиращи снимки, репутацията й е безвъзвратно разрушена. Решена да се махне, да избяга от Сиатъл, Нора се качва в колата си и катастрофира.
	Руби приема да се грижи за майка си в семейната вила на Летния остров, където е преминало детството й. Истинската й цел е да разкрие миналото на Нора в скандална статия, за която е сключила договор с известно списание.
	Тук, на острова, Руби среща двама свои приятели от детинство — Ерик и брат му Дийн, нейната първа любов. Връхлитат я рояк спомени, някои особено мъчителни като онова фатално лято, когато Нора ги напуска.
	Но с течение на времето Руби осъзнава, че е имала твърде погрешна представа за майка си. И през всичките тези години омразата й е пречила да бъде щастлива. Остава само да възстанови разрушените мостове между себе си и близките си, за да открие коя е всъщност.
	Намерила сили да прости, Руби разбира, че може да има онова, от което е бягала през целия си живот — любов и семейство.
