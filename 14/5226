	Най-уважаваният професор по антична история в Кеймбридж отправя обективен поглед през пелената на времето, за да разкаже на най-широката читателска публика историята на мъжа, който никога не е знаел кога да спре и не го е направил до смъртта си.

	На двайсетгодишна възраст Александър наследява баща си Филип като владетел на гръцкия свят на изток от Адриатика. Шест години по-късно завладява една от най-могъщите империи, а когато е на трийсет, победоносно повежда армията си до границите на познатия тогава свят. Управлява империя която се разпростира от Средиземно море до Хиндукуш. Но още преди да е навършил трийсет и три, умира.

	Кой е бил Александър Македонски — безсмъртен или смъртен, тиранин, бисексуален, мегаломан, отцеубиец, завоевател, прекрояващ света, жесток ловец, който с една и съща страст убива животни и хора?

	В тази провокативна книга, показваща най-новата съвременна гледна точка към завоевателя и неговия свят, Пол Картлидж разказва завладяващо и увлекателно за изключителния му живот, за удивителните му постижения и вдъхновени завещания, изследва сложната му и разнолика личност, както патологичните му мании.

	Съвременен портрет на най-обаятелната личност от античността, комбиниращ исторически разказ с холивудски размах и интригуващ детективски подход.
