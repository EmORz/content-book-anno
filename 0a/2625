	Нищо не смразява така кръвта на разузнавача, както простата дума „къртица“. Това е сигналът, който Ян Крумлов, дезертирал офицер от чешкото контраразузнаване, праща на израелските служби. В сърцето на най-голямата израелска тайна — секретната ядрена програма — има „къртица“… Крумлов се укрива в разтърсваната от гражданска война Етиопия, като се грижи за няколко десетки осиротели деца на фалаши (етиопските евреи). Така задачата става двойно по-трудна: да се изведат тайно и децата, и Крумлов. Операцията е възложена на неразделната двойка Ейтан Екщайн и Бени Баум от отдел „СпецОп“ на военното разузнаване. Този път всичко е толкова лошо, че и двамата се кълнат това да е последната им мисия. И тя наистина може да се окаже последна…