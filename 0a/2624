	Клуб „Кемъл“ отново се завръща! Този път чудатите теоретици на конспирацията се събират, за да помогнат на своя водач Оливър Стоун, който току-що е застрелял шефа на американското разузнаване Грей и сенатора Симпсън. Преди шест месеца е загинал един от членовете на клуба и оттогава останалите не са виждали Оливър. Но те се досещат кой е ликвидирал виновниците за нелепата смърт на приятеля им. Оливър има и друга причина да раздава собствено правосъдие — преди близо 30 години Грей и Симпсън са убили съпругата му и са отвлекли дъщеря му като наказание за искането му да напусне отряда за политически „мокри поръчки“ на ЦРУ и правителството.
	Сега Оливър Стоун е най-издирваният убиец в Америка. Но не само от ФБР. Един човек от миналото му го иска мъртъв, и то веднага. А членовете на клуб „Кемъл“ го искат жив и са готови да рискуват живота си, за да го спасят.
	Часове след двата фатални изстрела Оливър пътува с влак за Ню Орлиънс с надеждата, че след урагана „Катрина“ наемат строителни работници на черно. Във влака обаче става побой, добрият самарянин Оливър се намесва и трябва да слезе на първата гара, за да избегне проверката на документите. Внезапното прекъсване на пътуването му го отвежда в едно миньорско градче, където постоянно се случват загадъчни инциденти. Самият Оливър на няколко пъти е на косъм от смъртта. А човекът от миналото вече е надушил следите му. Членовете на клуб „Кемъл“ също. Кой ще го открие пръв?