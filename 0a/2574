	В свят на тайни и конспирации човешкият гений е сила. Понякога смъртоносна…
	Популярните герои от „Част от секундата“ и „Игра на часове“ Шон Кинг и Мишел Максуел, бивши агенти от Сикрет Сървис и настоящи частни детективи, се завръщат в новия трилър на безспорния крал на съспенса Дейвид Балдачи.
	Разкъсвана от емоционални травми и тласкана от самоубийствени импулси, Мишел трябва да постъпи в клиника, за да се освободи от демоните на миналото. За да осигури средства за лечението на партньорката си, Шон поема разследването на мистериозно убийство в Бабидж Таун, таен научен център, в който са събрани най-блестящите умове на страната. Те работят върху разчитането на свръхсложни шифри, както и върху създаването на суперкомпютър с невъобразима мощност, който би разклатил из основи познатия ни свят и би променил изцяло бъдещето.
	Изведнъж Шон Кинг се оказва заобиколен от гениални учени и криптоаналитици, агенти на ЦРУ и ФБР и истински шпиони. Следват още убийства, заплашен е животът на притежаващо необикновени математически способности момиченце и Шон осъзнава, че е изправен пред зловеща конспирация, достигаща до най-високите нива на властта. Изненадващо Мишел се появява в центъра и двамата партньори се впускат в надпревара с времето и тайнствения си враг, за да спасят едно невинно дете и… честта на нацията.