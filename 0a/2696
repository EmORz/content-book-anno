	Може би за пръв път един човек е поставен във времето си — време толкова сурово, толкова жестоко, че рядко фантазията на авторите се е оказвала достатъчна да го отрази. Западът — това е безмилостна природа, гибелни мисии и титанични цели. Те формират човека Ласитър.

	В тази книга узнаваме за поредния подвиг на Ласитър — освобождаването на верния му приятел Арч Колеман, осъден на смърт поради убийството на съпругата си. Неотстъпно до него са още двама души — прекрасната мексиканка Хуанита Перада, готова на всяка саможертва в името на любовта си, и Гордо, вожд на банда изгонени от племето си индианци. Той е впечатлен от почтеността и смелостта на Ласитър и го следва с воините си. Когато Ласитър отива на сигурна смърт, за да спаси Хуанита, заловена от свирепия полубрат на Колеман Ред Клайд Мълиган, Гордо е пронизан от десетки индиански стрели. Ласитър и Хуанита отиват заедно с индианците в красивата долина, подарена им от Арч Колеман в знак на благодарност. Но Ласитър ще остане там твърде кратко време. Неспокойният му дух го тласка към нови приключения.