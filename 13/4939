	Две книги от късното средновековие са ни особено близки — „Възхвала на Глупостта“ от Еразъм Ротердамски и „Утопия“ на Томас Мор, велики хуманисти, съвременници и приятели.
	Предлагаме на читателя Еразмовото произведение, което е посветено на Томас Мор и което е измежду най-хубавите сатири в световната литература. В него авторът осмива тънко църковните и политически порядки на феодалното общество. Под неговия прицел са невежеството, лицемерието, развратният живот на монасите.
	Написана на латинския език на хуманистите, изпълнена с изискано остроумие, „Възхвала на Глупостта“ вече няколко века кара хората да се смеят над собствената си глупост. Рожба на случайността, както сам Еразъм я нарича, тази книга стои над всички случайности и превратности на времето.
