	Сърцето на Никола Фламел се свива от болка при вида на разрухата в неговия любим Париж. Дий и Макиавели унищожават Града на светлината, но не без намесата на Фламел. Сега Алхимика е длъжен да опази Софи и Джош Нюман, близнаците от Пророчеството, и да съхрани страниците от Книгата на Авраам Мага от Тъмните древни и техния слуга, д-р Джон Дий. Магьосника е решен на всичко, за да залови легендарните близнаци и Сборника, и изпраща по петите им армия от закачулени духове, свирепи чудовища и кошмарни създания от най-тъмните кътчета на митовете и легендите.
	С всеки отминаващ ден силите на Никола го напускат, Пернел продължава да е затворена в Алкатраз, а Скати изчезва вдън земя. Близнаците могат да разчитат единствено на мощта на Кларент, меча близнак на Екскалибур. Но неговата тъмна сила се процежда в душата на онзи, който се осмели да го използва. За да победи Дий, Никола трябва да открие Древен, който да научи Джош и Софи на третата магия — водната. Единственият способен на това е най-старият безсмъртен на земята, цар Гилгамеш, който напълно е загубил разсъдъка си и обитава самото сърце на владенията на Дий — Лондон…
