	Всяка легенда покълва от зърно историческа истина. Съществувал ли е Фантома на Операта, този божествен глас, бликаш иззад нечовешки грозно и отблъскващо лице, или е изплувал от неизтощимото въображение на твореца? Независимо от отговора на загадката, от 1911 г. насам романът на Льору не престава да интригува, да провокира вкуса на читателя към свръхестественото. А мюзикълът по тази творба, арии, от които звучат и в българския ефир, отдавна е завладял Бродуей и големите европейски сцени. Кулоарите и неизбродните подземия на Парижката опера, построена върху езеро — това е мистериозният декор на драмата на Фантома, изтъкана от смразяващ ужас, романтична тайнственост и приказност, много музика и изтънчена елегантност. На фона на върволица остроумни, поднесени със свеж хумор, ситуации се откроява любовта на Фантома към прелестната певица Кристин Даае, любов пъклена и ангелска, възнасяща се от бездните на жестокостта и тъмните страсти до висините на най-благородните пориви.
