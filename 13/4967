	В тази книга Жул Верн разгъва живо и увлекателно богатата история на научните географски открития през XVIII век. Образите на повече или по-малко известни нам велики пътешественици, учени и изследователи израстват пред погледа ни със забележителна яркост, защото авторът е успял да види и разкрие интересната закономерност между психическия им облик и техните исторически дела.
	Богатството на фактическия материал, голямата научна стойност и интересните картини, възсъздаващи вълнуващи сцени от преживяванията на откривателите на нови земи — всичките тия качества говорят за високите постижения на повествованието и правят книгата желано и приятно четиво за всеки любознателен читател. Ние се запознаваме с изключителната всеотдайност на науката и неизчерпаемата енергия на неуморния капитан Кук, най-великият от всички пътешественици на Англия, научаваме за откритията на френските мореплаватели през XVIII век, проследяваме делата на изследователите на Африка и Азия и пр.
	Книгата не само ни дава много полезни и интересни знания за морските пътешественици — тя открива и безкрайни възможности за въображението, за мечти по красотата и хуманността на научния подвиг.
