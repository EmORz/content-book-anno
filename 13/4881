	Дебютният роман на Джо Абъркромби „Гласът на острието“ — начална книга от трилогията „Първият закон“, е нова стъпка в историята на жанра фентъзи. Епичната сага се разгръща с лекота, направлявана от смелото въображение на талантливия писател, и разказва за белязани от свирепи битки варвари, за осакатени в душата и тялото благородници с кърваво минало и агонизиращо настояще, за завърнали се древни магуси, за враждуващи съюзници и амбициозни, но коварни воини. С богатството и пълнокръвието на света, който изгражда, с ярките герои, смел език и майсторски разбит сюжет Абъркромби е автор, който ще стои достойно в домашната библиотека до Дж. Р. Р. Мартин, Стивън Ериксън, Брандън Сандърсън.
	Логън Деветопръстия, инквизитор Санд дан Глокта, капитан Джизал дан Лутар, Първият магус Баяз — това са имена, които ще обогатят списъка с колоритни и многопластови герои на любителите на фентъзи. Около тях се гради трилогията „Първият закон“ — едно приключение в брилянтно замислен свят, който едновременно плаши и очарова.
C>
	Преди шест години се залових да пиша класическата си фентъзи трилогия — исках да се получи нещо откровено и реалистично, което да представя живи и убедителни герои; да е вълнуващо, без да е неправдоподобно; да е забавно, без да е палячовщина; нещо непредвидимо. Исках да изградя свят, в който магията е опасна, а насилието — още повече, в който (също както в нашия свят) доброто и злото са навсякъде. Преди всичко обаче се залових да създам една чудесна фентъзи история, която да кара страниците да се обръщат сами и да забавлява читателя. Много се вълнувам, че „Гласът на острието“ и продълженията й скоро ще станат достъпни за пръв път и на българските читатели. Надявам се да ви хареса. Мисля, че ще ви хареса…
@	Джо Абъркромби
C$
C>
	Джо Абъркромби сграбчва традициите на класическата фентъзи история и ги захвърля в канавката — по най-добрия възможен начин.
@	сп. „Тайм“
C$
