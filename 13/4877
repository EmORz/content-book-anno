	Безсмъртният Хенрик Сенкевич е роден на 4 май 1846 г. в малкото село Воля Окшейска, в Полесието. Произхожда от шляхтишко семейство. Расте в среда със здрави патриотични и борчески традиции. Майка му е близка родственица на големия полски историк Йоаким Лелевел.
	Сенкевич пътува из Европа, Америка и Африка. В трилогията „С огън и меч“, „Потоп“ и „Пан Володийовски“ основава своето изображение на проучени документи, но в същото време го изгражда върху много и разнообразни обществено-политически и лични конфликти, любовни преживявания, дворцови интриги, героични приключения. Сенкевич възкресява онази любов към отечеството, която е характерна за великите полски романтици от първата половина на XIX в.
	В днешното наше смутно време на национален нихилизъм несъмнено трилогията на великия писател ще бъде дълбоко почувствана от всяко истински родолюбиво и отворено за дръзновени приключения българско сърце — казваме дръзновени приключения, защото трилогията се чете на един дъх благодарение на наситените с приключенско напрежение сюжети.
