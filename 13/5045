	Мистерията на една семейна трагедия…
	Изминали са десет години, откакто двадесет и една годишният студент Чарлс Макензи е изчезнал. Но той неизменно спазва един ритуал: винаги се обажда на майка си за Деня на майката. Всеки път я уверява, че е добре, отказва да отговори на обезумелите й въпроси, а после затваря. Дори смъртта на баща му не успява да го върне у дома.
	Сестрата на Мак, Каролин, е на 26 години. Завършила е юридическо училище и след две семейни трагедии осъзнава, че няма да може да продължи живота си, докато не намери своя брат. Решена е да разбере защо Мак се крие от тях. Затова тази година, когато Мак отново се обажда на майка си, Каролин го прекъсва, за да му съобщи решението си да го открие, каквото и да й струва това. Скоро се получава съобщение: „Кажи на Каролин, че не бива да ме търси“.
	Загадъчното предупреждение на Мак не може да спре сестра му. Устремът на Каролин бързо я запраща в свят на неочаквани опасности и въпроси без отговори.


	Мери Хигинс Кларк е авторка на двадесет и седем криминални романа и три сборника с кратки разкази. Само в САЩ са отпечатани повече от осемдесет и пет милиона екземпляра от книгите й, а всичките й произведения са световни бестселъри.
