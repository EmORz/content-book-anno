	Детство, преминало в разбито семейство и в оскъдица, ранен брак, финансови затруднения, пристрастеност към алкохола и наркотиците… Всичко това едва ли предвещава бляскавата литературна кариера на един от най-плодовитите и търсени съвременни писатели. Ала строгата самодисциплина и неспирният поток от оригинални хрумвания и идеи все пак извеждат Стивън Кинг на звездния път към успеха и парите. Шумната слава и извънмерното богатство не успяват да го разглезят и да го отклонят от максимата, която продължава упорито да следва: „Чети и пиши между четири и шест часа всеки ден. Ако не си в състояние да намериш време, не можеш да очакваш да станеш добър писател.“ И резултатът е впечатляващ — стотици милиони продадени книги, номинации за „Оскар“ за „Най-добър филм“ по негови творби, безчет почитатели. Макар произведенията му да са мрачни и тревожни, според критиците и феновете той се родее по-скоро с Марк Твен, отколкото с Х. Ф. Лъвкрафт.
	Лиза Рогак, чиито биографии неизменно влизат в класациите за бестселъри, разкрива — без премълчаване и завоалиране — характера, духовния облик и страховете на човека, който стои зад стряскащите романи на ужаса, превърнали се в част от историята на световната поп култура.
