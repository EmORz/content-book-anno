	Всеки, запознал се с красивата Хелър Пейтън, вижда пред себе си една истинска дама, образец на изтънчен вкус и безупречни маниери. И никой не би предположил, че всъщност е дете на позора, отгледана в мръсните коптори на Ню Йорк и дошла в Сан Франциско, за да избяга от миналото си. Един мъж обаче прозира какво стои зад нейните преструвки. Той също крие истинската си самоличност. Защото този тайнствен красавец е Хоакин Муриета, наричан от някои герой, а от други — опасен разбойник, отмъщаващ за чудовищно престъпление. Пламенното докосване на Хоакин Муриета превръща Хелър от образцова дама в истинска жена. Тя пък заличава омразата му в обятията на любовта. Така един мъж и една жена, които имат какво да губят, рискуват всичко, за да спечелят онова, което така страстно желаят.
