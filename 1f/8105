	Отдавна очакваното продължение на „Златният бряг“.

	Когато аристократичната съпруга на Джон Сатър убива своя любовник, мафиотски бос, Джон напуска Америка и се отправя с яхтата си на тригодишно околосветско плаване, за да се установи накрая в Лондон. Десет години по-късно той се завръща на Златния бряг — онази част от северното крайбрежие на Лонг Айлънд, която някога е била най-големият център на богатство и власт в страната. Временно се настанява във вратарската къщичка на Станхоуп Хол и се оказва на по-малко от половин километър от Сюзън, която също се е завърнала на Лонг Айлънд. Тя обаче не е единственият човек от неговото минало: макар че Франк Белароса, злополучно известният мафиотски бос и някогашен любовник на Сюзън, отдавна е мъртъв, синът му Антъни е жив и здрав и си е поставил две задачи — да върне Джон в жестокия свят на семейство Белароса и да отмъсти на бащината си убийца Сюзън Сатър. В същото време взаимното привличане между Джон и Сюзън пламва отново, старите страсти се разгарят и той все повече се заплита в познатата паяжина на прелъстяване и предателство.

	В „Скъпи Джон!“ Нелсън Демил отново ни пренася на онова легендарно място на Северното крайбрежие, където се сблъскват минало, настояще и бъдеще — често с неочакван резултат.
