	Известният поет, литературен критик и преводач на поезия Петър Велчев е завършил испанска и българска филология и философия в Софийския университет. Доктор по филология (1979) и старши научен сътрудник в Института за литература при БАН.
	За първи път публикува през 1966 г. Автор е на дванадесет стихосбирки. Негови творби са включени в няколко десетки антологии на българската поезия у нас и в чужбина. Автор е на множество литературоведски очерци, студии и литературнокритически статии. Преводач на стихове от испански, немски, руски, френски и латиноамерикански поети.
	Член е на Съюза на българските писатели, на българския ПЕН център, член-учредител на Съюза на преводачите в България, член на Международната асоциация по компаративистика.
	Удостоен е с редица отличия, между които: Награда за високи творчески постижения и принос в развитието на българо-руските културни връзки „Золотая муза“, Възпоменателен почетен знак „Мигел де Сервантес“, Национална литературна награда „Димчо Дебелянов“, Награда на Съюза на преводачите за цялостно творчество.

	Книгата съдържа 158 стихотворения на 20 автори: от Лермонтов и Пушкин до Пастернак и Есенин. Това е първата българска антология на руската лирика дело на един преводач и се отличава с голям исторически обхват (от XVIII-XIX до средата на XX век) и снабдена с обстоен коментар. Затова, наред с художествената си стойност, тя може да служи и като своеобразно въведение в руската поезия.
