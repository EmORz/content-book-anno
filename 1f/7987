	_Необясними светлини. Тапети, които се сменят според настроението. Човек, достатъчно висок, за да види утрешния ден. Град, в който всеки пази тайни…_
	_Добре дошли в Малъби, Северна Каролина…_


	Емили пристига в малкото градче с надеждата, че ще научи повече за мистериозното минало на майка си. Но в мига, в който прекрачва прага на старата къща и се запознава с дядо си — тих и кротък великан, тя вече знае, че тук тайните са неизменна част от живота…
	Джулия се връща в Малъби, за да изплати дълговете на баща си. Всеки в градчето знае, че невероятните й сладкиши лекуват вкуса от самотата и даряват надежда. Ала младата жена с нетърпение очаква мига, в който ще избяга далеч, далеч от тук.
	Неусетно гордата, но уязвима Джулия се привързва към Емили. Двете заедно се отправят на пътешествие, за да помирят миналото и бъдещето…
	Може ли сладкиш да върне отдавна загубена любов? Ще успее ли Емили да улови луната? Отговорите не са такива, каквито очаквате. Но в градче, в което чудатостите са начин на живот, всичко магическо е добре дошло…
