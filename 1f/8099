	Последователка на Фройд, съратничка и приятелка на Жак Лакан, Франсоаз Долто (1908 — 1988) е една от големите фигури на френската и на световната психоаналитична наука. Приносът й към познанието за дълбинното у човека е вън от съмнение, а с трудовете си тя обновява представата на възрастните за децата. В ИК „Колибри“ са излизали „Женската сексуалност“ и „Всичко е език“.
	В „Основни етапи на детството“ са събрани неиздавани статии и интервюта на известната психоаналитичка — първата, „която говори с бебетата“. Основните етапи на детството са онези критични моменти в развитието на детето, през които то трябва да премине, преди да стане юноша и след това възрастен човек. Човешкото дете не е като новороденото на другите „животински видове“. То има потребности, надхвърлящи елементарната грижа за тялото му. Отношението на неговото обкръжение оставя отпечатък върху целия му живот. Трябва да се отнасяме към детето като към „почетен гост“ в семейството, казва Долто, и пред него да не правим нищо, което не бихме направили пред такъв гост. Нито една дума, казана или премълчана, не е безобидна за неговото развитие. Езикът буквално изтъкава неговата психика. Думите имат силата да градят, да рушат, да потискат или лекуват човешкото същество. Такива са основните открития на психоанализата, приложени по забележителен начин в педиатрията, педагогиката и изкуството да общуваш с деца.
