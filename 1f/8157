	Серия от необясними смъртни случаи в чуждестранни болници изпращат една млада идеалистка — студентката по медицина в Калифорнийския университет Дженифър Ернандес — на отчайващо пътешествие в търсене на истината.
	Докато си почива между занятията в голям медицински център в Ел Ей, Дженифър следи с половин ухо текущите новини по Си Ен Ен. За нейна огромна изненада и ужас, говорителят съобщава, че възрастна пациентка на име Мария Ернандес, е починала при операция в една болница в Индия, ставайки поредната жертва на явлението „медицински туризъм“ — практика, при която хора със скромни доходи, които не могат да си позволят скъпо лечение у дома, са принудени да се решат на рисковани животоспасяващи операции в страни от третия свят. Мария Ернандес е жената, отгледала Дженифър и братята й от детски години, и връзката между двете е много силна. Новината за пътуването на Мария до Индия и смъртта й там е пълен шок за Дженифър — тя взема спешна отпуска и заминава в далечната страна, за да се погрижи за тленните останки на покойната. Но при срещата си с индийските медицински власти Дженифър се сблъсква с промяна на отношението — от симпатия, към раздразнение и открита неприязън: толкова по-силна, колкото по-настойчиви са въпросите на Дженифър около странните обстоятелства по случая. Натъквайки се на стена от мълчание и подозрителни предложения, Дженифър се обръща за помощ към д-р Лори Монтгомъри. Заедно с д-р Джак Степълтън, Лори и Дженифър навлизат в дебрите на зловеща конспирация с глобални размери.
