	Англичанка по рождение, известната писателка Барбара Тейлър Брадфорд живее и твори в САЩ. Започнала пътя си като журналистка и публицистка, тя се нарежда сред авторите на безспорни бестселъри в световен мащаб, още с първия си роман — „Изключителна жена“ (1979), екранизиран като нашумяла телевизионна поредица, която беше излъчена и у нас. На българския читател са известни и други нейни произведения, но романът „Ще помня…“ (1991) бе отбелязан от литературната критика като най-значимото й постижение досега. Изправена пред трудна за решаване дилема, неговата героиня Никол Уелс, блестяща телевизионна журналистка, чийто професионален дълг я отвежда неизменно до най-горещите точки на планетата, се стреми да спаси дългоочаквания уют на своето щастие от посегателствата на едно минало, застрашително и опасно, трудно преодолимо като страданието, чиято свидетелка е непрестанно… Но нима дори когато е спасение, забравата не е и предателство?
