	Великият хан на българите Кубрат е изправен пред неумолимия ход на историята: неговата млада, но богата държава трябва да оцелее в обкръжението на врагове, които я дебнат — коварният византийски император, амбициозният тюркски хаган и алчният хазарски бек. Не толкова явно, но не по-малко заплашително настъпват нова религия, нов начин на живот, нови разбирания, но с тях идва и старостта. Ще остане ли пътят незавършен, ще последват ли синовете бащиния завет да останат единни като снопа стрели, ще успее ли върховният жрец на Тангра да оплете интригите си, ще измести ли християнството древната религия на прабългарите, ще бъде ли разкрита пазената от столетия тайна на страшния гръцки огън?


	В двутомната историческа сага за хан Кубрат реалните исторически личности и събития придобиват плът и кръв с човешки емоции, стремежи и страсти, с безумна смелост и коварни предателства, с вечната сила на любовта.
	Най-големият татарски романист е създал исторически епос, съперничещ на най-доброто, излязло под перото на Фани Попова-Мутафова, Антон Дончев и Вера Мутафчиева.
	Мусагит Хабибулин е почетен академик в Руската академия на науките и член на Съюза на писателите в Русия. През 1996 г. му е присъдена международната награда „Кул Гали“.
	Романът „Хан Кубрат“ е обявен през 2004 г. за „Книга на годината“ от Съюза на писателите и Националната библиотека на република Татарстан. Получил е и наградата на името на татарския класик Хабдула Тукай.
