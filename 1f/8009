	Индия, 1922: детектив Джо Сандиландс от Скотланд Ярд е на посещение на сър Джордж Джардайн в Симла, когато пристигат неочаквани новини. По молба на махараджа Удай Сингх, отколешен съюзник на империята, сър Джордж изпраща Джо и опитния ловец Едгар Трууп в Ранипур. Според информацията северните села в щата са тероризирани от тигър човекоядец и двамата англичани са поканени да участват в лова. Но сър Джордж изпраща протежетата си въоръжени с арсенал, достатъчен не само за лов на тигър, но и за стрелба по хора. Защо ли? Махараджата е на смъртен одър и не е ясно кой ще заеме мястото му на трона. Най-големият му син е загинал наскоро при бой с пантера. Вторият му син умира трагично пред очите на Джо и Едгар. Третият и последен син — най-подходящият избор от гледна точка на Короната — е едва на дванайсет години. Сред разкошния декор на двореца на махараджата, в който живеят колоритни и запомнящи се личности, Джо има за задача да открие находчив убиец — при това под подигравателния и враждебен поглед на безскрупулния шеф на местната полиция.
