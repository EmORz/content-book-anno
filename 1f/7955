	Бил Брайсън — телевизионен журналист, коментатор и писател, е изключително популярен от двете страни на Атлантика с комичните описания на нестандартните си пътешествия до всички краища на света. Живее и работи повече от двадесет години във Великобритания, на която е посветен и бестселърът му „_Записки от един малък остров_“. В края на деветдесетте години се завръща с жена си и четирите си деца в Америка.
	Както повечето американци, и Бил Брайсън е кръстосвал на младини Европа — в търсене на хубава бира, жени и духовно просветление. Двадесет години по-късно той решава да повтори пътешествието и да се опита да възкреси безоблачното минало.
	Нарамил раница и стиснал здраво портфейла си, „най-смешният пътешественик“ се отправя на това поклонение пред спомените от младостта. От мразовитата северна пустош на Хамерфест до зашеметяващата пъстрота и бъркотия на Истанбул, Брайсън се натъква на всевъзможни изненади, дебнещи нищо неподозиращия американски турист. Преследван от парижки шофьори-убийци, обран от просяци във Флоренция, озадачен в хамбургския квартал на червените фенери, захласнат пред красотата на Виена, завинаги влюбен в Рим и залутан в дебрите на посттоталитарна София, Брайсън изпъстря разказа си с анекдоти, неочаквани срещи, злополуки и други туристически наслади.
