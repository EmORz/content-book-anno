	От няколко години Анн Шърли живее щастливо със съпруга си д-р Гилбърт Блайт в имението „Ингълсайд“. Той се труди упорито, за да изкарва прехраната на семейството, а вярната Сюзън Бейкър помага в домакинството. Анн се грижи за своите шест деца, но това не е никак лесно, защото те винаги се забъркват в невероятни истории.


	Луси Мод Монтгомъри (1874 — 1942) е родена на канадския остров Принц Едуард. Осемгодишна остава сираче. Израства сред красива природа и прости човешки отношения, които после майсторски описва в романите си. След като завършва университет, тя работи като учителка и продължава да пише. Веднъж Луси Монтгомъри решава да преработи един свой стар разказ, но работата я увлича и тя, почти на шега, написва цял роман — "Анн от фермата „Грийн Гейбълс“. Той е публикуван през 1908 г. и веднага се превръща в бестселър.
	В поредицата си „Вечните детски романи“ Издателска къща „Пан“ публикува за първи път на български език следващите пет книги за живота на Анн Шърли:
	„Анн от Авонлий“ — пет години след пристигането си във фермата „Грийн Гейбълс“ порасналата Анн е назначена за учителка в Авонлий;
	„Анн от острова“ — Анн Шърли напуска Авонлий, за да учи в колежа Редмънд в старинния град Кингспорт;
	„Анн от къщата на върбите“ — описани са трите години, през които Анн Шърли е директор на гимназията в Съмърсайд;
	„Анн от дома на мечтите“ — Анн се омъжва за д-р Гилбърт Блайт и се премества в къща на брега на най-красивия залив на острова — „Четирите вятъра“.
	"Анн от „Ингълсайд“ е последната — шеста книга от поредицата за Анн Шърли.
