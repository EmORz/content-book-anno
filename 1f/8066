	Един мъж легенда, едва ли не с митична мощ в света на най-богатите и най-известните, един милиардер с неустоим чар и невероятна, многолика съдба. Елин мъж енигма дори сам за себе си.
	Това е Максимилиан Уест. Всеотдайно закрилян и страстно обичан от много красиви жени. Но и фатално изоставян от тях.
	След кошмара на „кристалната нощ“ и възхода на нацистка Германия, сред изисканите хайлайф лондонски клубове и нюйоркския бизнес свят, животът на сър Максимилиан Уест е стремително пътуване към едно лъжливо полярно слънце, близко и примамливо, но винаги илюзия. Живот на величие и падение, съпроводен с тайни, неочаквани прозрения и изумителни обрати.
	Барбара Тейлър Брадфорд, майсторката на жанра „изключителни личности“ — спомнете си Ема Харт, изключителната жена от популярния телевизионен сериал — е известна в трийсет и три страни с наситените с драматизъм саги за хората, стигнали върха, за да осъзнаят мимолетността на щастието.
	Българският език е двайсетият, на който Барбара Тейлър Брадфорд и нейният герой ще влязат и във вашия дом.
