	Намесата на съвременната медицина в живота ни граничи с чудото. Наука и Вяра не за пръв път се срещат върху окървавеното бойно поле на хирургическата маса — ту като съюзници, ту като недоверчиви, дебнещи се противници… Д-р Джак Степълтън вижда тази битка всеки ден, но никога не е предполагал, че сам ще се изправи пред дилемата да вярва ли в своята наука, или да я предаде и да се уповава на чудо, посилно само на Господ… Защото собственото му дете — едва на няколко месеца — е белязано от страшна диагноза.
	Трийсет години след като е завършил колежа, Джак неочаквано среща двама бивши съученици. Единият — Шон Дотри — вече е именит археолог. Импулсивен, избухлив, амбициозен и напълно отдаден на кариерата си, той открива в един сук в Кайро древен ръкопис, чието съдържание може да го изстреля към върховете на световната слава и… да разтърси из основи и медицината, и вярата. Шон няма търпение да публикува резултатите от откритията си, преди те да попаднат в ръцете на другия стар приятел от училище — Джеймс, сега кардинал Джеймс О’Рурк, архиепископ на Ню Йорк. Разтревожен за собствените си политически амбиции и ужасен за съдбата на Католическата църква, кардинал О’Рурк се обръща към своя приятел Джак с молба заедно да опазят експлозивната тайна, която има силата да промени живота им завинаги.
	Никой от тримата не подозира пред какви изпитания ще се изправи…
