	Завесата се вдига над Мадрид от 17 век — по онова време кръчмите са сцена, на която се разиграват истински или измислени дуели, но се чете истинска поезия. Мадрид на Диего Веласкес и Лопе де Вега, на крал Филип IV — и на капитан Диего Алатристе.
	Една вечер обеднелият майстор на шпагата Алатристе получава странна задача — той трябва да пресрещне и нападне двама млади английски пътешественици. Маскираните възложители са крайно дискретни, но за Алатристе е ясно, че хората, които трябва да станат жертва на шпагата му, са видни личности.
	След неочаквания край на дуела с двамата англичани капитанът се натъква на тайна, която може да му струва живота. Става дума за планове, които, ако станат обществено достояние, ще разклатят не един престол.
	Капитанът е сам — срещу него плетат интриги коварни придворни, наемни убийци и испанската инквизиция.
	Ще застане ли някой редом с човека, който цени честта повече от живота?
	Ще може ли шпагата на Алатристе да разсече паяжината от коварство, амбиции и омраза?
	В салоните на кралския дворец, сред пъстротата на стария Мадрид, в кръчмите и театрите, дори под сянката на бесилото капитан Алатристе се сражава за истината, красотата и човешкото достойнство.
