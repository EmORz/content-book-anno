	Зад сцената в театър „Латимър“, където Костънското общество за театрална самодейност поставя пиесата „Амадеус“, кипят страсти. Нервно напрежение разклаща йерархията наложена в трупата от режисьора и импресариото Харолд Уинстанли. Освен това Салиери — чиято роля изпълнява Еслин Кармайкъл — подозира жена си в изневяра с изпълнителя на главната роля. Къде най-добре да намерят разрешение тези проблеми, ако не на сцената?
	Главният инспектор Том Барнаби е сред публиката само защото съпругата му Джойс участва в представлението. Но, когато някой превръща финалния величествен жест на Еслин в ужасяващ театрален ефект, Барнаби изведнъж се оказва в центъра на действието…

	Каролайн Греъм е родена в Уоруикшир и е от най-добрите съвременни автори на криминални романи. Удостоена е с научна степен магистър на хуманитарните науки за драматургия в Бирмингамския университет. Нейната популярност се дължи на способността й да поднася типично тайнствено убийство от „английско село“ в модерните времена. Героите са дотолкова завършени, доколкото позволява играта в търсене на извършителя на престъплението, а литературните развръзки са нито прекалено мелодраматични нито прекалено предсказуеми. Първият й роман „Убийства в Беджърс Дрифт“ от поредицата „Убийства в Мидсъмър“ с главен герой инспектор Барнаби е определен за един от стоте най-добри криминални романи на всички времена. Повратна точка в кариерата й е 1997 г., когато телевизия Холмарк започва екранизация на романите й. Досега са заснети и показани близо 20 епизода.
