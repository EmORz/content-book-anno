	Млада жена изчезва безследно една нощ… Пенсионирана учителка е заклана посред бял ден… Две жени са пребити до смърт в козметичния салон на малък провинциален град… Три озадачаващи престъпления, свързани помежду си с очевидната липса на мотив. Но Алекс Делауер и инспекторът от полицията на Лос Анджелис Майло Стърджис попадат случайно на следа. Открадната луксозна кола е открита от полицията без дори драскотина, ако не се брои миниатюрното петънце кръв върху кожената седалка. Не след дълго попадат на още луксозни возила, „незаконно отнети“ малко преди убийствата. И изведнъж двамата детективи се оказват по петите на убиец и на отдавнашен неразкрит случай. За да свалят маската от лицето на убиеца, Алекс и Майло трябва да вникнат в неговия импулс да убива.


	Джонатан Келерман (роден 1949 г.) е доктор по клинична психология и доцент в Южнокалифорнийския университет, автор на фундаментални трудове по психология, направил успешна кариера като детски психолог. Но за литературните критици и милионите читатели, които очакват с нетърпение всяка негова нова книга, той е преди всичко най-добрият автор в жанра на психологическия трилър. Ако си падате по изобилие от кръв, гилзи и екшън без особена логика, това не е вашият автор. Защото трилърите на Келерман са логични, обосновани, умни. Той е носител на двете най-престижни награди за криминална литература — „Едгар“ и „Антъни“, романите му са преведени на 24 езика, а главните му герои — психиатърът д-р Алекс Делауер и детективът Майло Стърджис, вече са нарицателни имена в жанра.
	Джонатан Келерман е женен за известната писателка Фей Келерман и двамата живеят в Лос Анджелис с четирите си деца.
