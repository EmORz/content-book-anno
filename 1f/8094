	Войната на розите бушува в Англия, а неумолимата съдба тласка към гибел гордата династия на Плантагенетите, разкъсвана от страсти, съперничества и омраза…
	Наследница на династията Ланкастър, чийто герб е червената роза, Маргарет Боуфорт храни непоколебимото убеждение, че нейният род има божествено право върху английския престол, и че самата тя е предопределена за величие. Нищо не може да сломи яростната й амбиция — нито фактът, че баща й се е опозорил като един от Най-некомпетентните военачалници, нито дори съзнанието, че братовчед й, крал Хенри VI, е несъмнено луд и неспособен да управлява страната.
	Омъжена за първи път едва дванайсетгодишна, вдовица и майка на четиринайсет, Маргарет съсредоточава живота си в една цел — синът й Хенри Тюдор трябва да стане крал, без значение какви ще бъдат последиците за нея, за Англия и дори за самото момче. Амбицията и фанатичната набожност изместват всякакви естествени пориви у Маргарет — тя преминава през бракове без любов и политически сътресения, вперила поглед в английската корона, която все още е в ръцете на рода Йорк. Последният й брак с безскрупулен интригант й дава възможност да оглави заговора, довел до рухването на една династия.
	И докато Ричард III, един оклеветен крал, се бори да съхрани мира и да излекува раните на Англия след гражданската война, опортюнисти, алчни аристократи и предатели копаят като къртици под престола му…


	Родена в Кения през 1954 г., Филипа Грегъри завършва история, защитава докторат по литература на 18 век в Единбургския университет, работи като журналист и продуцент за Би Би Си. Първият й роман незабавно става световен бестселър и тя се посвещава изцяло на писателската си дейност. След поредицата бестселъри от епохата на Тюдорите е наречена „кралица на историческия роман“.
