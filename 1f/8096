	Запознайте се с Декстър — учтивия благовъзпитан вълк в овча кожа…

	Декстър Морган не е точно мъжът, който ще заведете вкъщи, за да го запознаете с мама. Забавен е и има великолепно чувство за хумор, наистина, но заради един недостатък на характера си (склонността към убийства), може да ви се стори отблъскващ. Дълбоко в себе си обаче Декстър е съвършен джентълмен, грижлив брат, полицай в Маями и убива единствено хора, които са си го заслужили.
	Декс е красавец, но е напълно безразличен към (всъщност донякъде се озадачава от) вниманието на жените. Макар че не може да гледа кръв, той работи в лаборатория по кръвен анализ към полицейското управление в Маями, а тази служба му дава достъп до информацията за последните престъпления и възможност да избере поредната си жертва.

	Добре подреденият живот на Декстър неочаквано се обърква, когато в Маями се появява имитатор.
	Новият убиец не само подражава на Декстър, той сякаш му казва: „Излез да поиграем“. Двойственият живот на Декстър предполага самотно съществуване, но… дори едно привлекателно чудовище може да се изкуши от възможността да си намери приятел.
