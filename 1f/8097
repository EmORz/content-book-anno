	Декстър Морган е под голямо напрежение. Не е лесно да бъдеш етичен сериен убиец, особено когато се опитваш да избегнеш подозренията на опасния сержант Доукс. В желанието си да отклони Доукс от своите следи, Декстър е принуден да навлезе дълбоко във фалшивия образ на нормален човек. Когато е свободен от задълженията си като лабораторен изследовател в полицейското управление на Маями, той е в компанията на веселата си приятелка Рита и нейните две деца, като посръбва бира и бавно се превръща в първия в света сериен убиец домошар. Но докога ли може да си играе на криеница? Колко още му остава до момента, когато Мрачният странник ще го накара да зареже играта и да освободи скритото в него чудовище?
	Но съдбовното време чука на вратата. Особено зъл психопат си проправя път през Маями — човек, чиято съвършена техника кара дори Декстър да онемее. У него възкръсва тъмният глад. Бързо става ясно, че чудовището може да бъде заловено само от чудовище.

	„Декстър“ е омагьосващо, забавно и блестящо четиво.
	Джеф Линдзи ще ви запознае със серийния убиец от съседния вход. Декстър (и неговият Мрачен странник) са най-свежите, най-ужасяващите създания, които някога сте срещали… и за които сте доживели да разказвате.
