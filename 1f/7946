	Една жена се изправя сама срещу смъртта в мъжкия свят на наркотрафика. Родена в мексиканския щат Синалоа — където насилствената смърт е толкова често срещана, че се приема за естествена — Тереса Мендоса изминава дълъг път. От полуграмотна любовница на пилот-наркотрафикант тя се превръща в Кралицата на Юга — жена-легенда, която държи в ръцете си живота и смъртта на стотици хора.
	Тереса, известна на полицията от три континента като „Мексиканката“, застава начело на създадената от нея империя, воюва и сключва сделки с италианската, испанската и руската мафия, преговаря с правителства и агенцията за борба с наркотиците. Преживяло всички ужаси, поднесени му от съдбата, момичето, което за първи път взема в ръцете си книга, когато попада в затвора, се превръща в тайнствена фигура, изискана дама, преследвана както от наемни убийци, така и от папараци. От Мексико до Северна Африка и Южна Испания Тереса Мендоса живее в сурова действителност, в която няма място за любов и доброта, както няма лоши и добри. Тереса има една цел — да отмъсти за своя мъж.
	Кралицата на Юга върви по своя път въпреки смъртта, вероломството, разбитите надежди и погубеното приятелство, сред ужасяващата истина за един свят, потънал в лъжа и кръв — сред истината за нашия свят.
