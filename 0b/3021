	Карин Роузуотър, немската приятелка на Пола Грей, е удушена в блатата край Олдбърг в Англия. 24 часа по-късно в Бордо, Франция, агентът на Туийд — Френсис Кари — също е убит. Начинът на убийството? Абсолютно еднакъв. Туийд се изправя пред наближаваща катастрофа, когато ново убийство следва предишното. Боб Нюмън, задграничен кореспондент, отлита за Франция, за да разкрие зловещата тайна на Бордо. Среща се и с генерал Шарл дьо Форж (един псевдо Дьо Гол), командващ огромна армия. Дали е хванат в капан? Във Франция избухват вълнения на хора, които искат екстрадирането на чужденците от страната. Горят лотарингски кръстове. Европа трепери. Дали новото Царство на терора ще завземе властта? Кой е загадъчният враг, подготвящ гибелта на континента? Каква роля играе лорд Доулиш от своето владение край Олдбърг и тайнствените блата? А английската любовница на Дьо Форж Джийн Буржойн? А Изабел Томас — горещата приятелка на убития Кари? Има и нови жертви.
	Кой е призрачният удушвач Калмар?
	В заплетената мрежа, която Туийд се опитва да разнищи, се появяват нови лица: капитан Виктор Роузуотър — офицер от британската армия, съпруг на мъртвата Карин, безскрупулният майор Леми и лейтенант Бертие. Действието се пренася от Англия в Швейцария, Германия и Франция. Туийд отива в Париж и търси ключа за спасяването на Европа. Сътрудничи си с френския премиер и канцлера на Германия.
	Но не е ли закъснял?
	Събитията следват с шеметна скорост. Бучат танкове… Пола и Нюмън са в опасност. Ново убийство е искрата, запалила един нов ад…
	Пъкълът на ОГНЕНИЯ КРЪСТ се превръща в кипящ вулкан. „Огнен кръст“ е най-епическият съвременен роман на Колин Форбис…

	КОЛИН ФОРБИС е роден в Хампстед, Лондон. Пише по един роман годишно. През последните 21 години живее изцяло от доходите си като писател. Превеждан е на 23 езика. Неуморен пътешественик, той е посетил всички места, описани в романите му. Пътувал е из цяла Западна Европа; източното и западното крайбрежие на Америка, Африка и Азия. Живее с жена си в Съри.
