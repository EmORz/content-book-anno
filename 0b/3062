	Д-р Робин Кук е всепризнат майстор на трилъра — редом с Шелдън, Хейли, Лъдлъм, Крайтън. Автор е на двайсет бестселъра, които ускоряват пулса на милиони читатели по цял свят. Пет от романите му са филмирани, а още три са основа на ТВ сериали с изключителен успех. Д-р Кук е завършил медицина в Колумбийския университет и е специализирал в Харвард. Живее и работи във Флорида, САЩ.

	Сенатор Ашли Бътлър е самото олицетворение на южняшкия консерватизъм и политическа демагогия: навсякъде той гръмогласно подкрепя традиционните американски ценности и дава яростен отпор на всякакви „модерни измислици“, включително — и особено! — на последните открития в биотехнологиите.
	Д-р Даниел Лоуъл, блестящ харвардски учен, е автор на тъкмо такова революционно откритие: замяна на болни със здрави — но клонирани — човешки клетки. За д-р Лоуъл позицията на сенатора в Комисията по здравеопазване е като същински бетонен блок, преградил пътя на доктора към световната слава и големите пари. Сблъсъкът е неминуем. Сенаторът буквално разгромява опонента си и го прави за смях; кариерата на д-р Лоуъл е съсипана. Но…
	Под повърхността на събитията текат други, дълбоки води. Неутолимият глад на Бътлър за власт и грижливо скриваният факт за неговото заболяване тласкат сенатора към ход, който граничи с безумието, но при успех разкрива невиждани перспективи и нов живот. Проблемът е, че единствено Лоуъл с неговата забранена лечебна методика държи в ръцете си ключа към този живот. На свой ред лекарят съзира неочаквана възможност, също толкова дръзка и невероятна, както идеята на противника му. Двамата непримирими врагове сключват Фаустовски договор. И тогава кошмарът започва…
