	Джак Ричър, бивш военен полицай, няма постоянна работа, нито адрес, нито багаж. Обича да обикаля страната на автостоп. Пристига в градчето Диспеър, щата Колорадо, и иска да изпие едно кафе. Не му сервират, а го изхвърлят без обяснение. Груба грешка. Ричър е любопитен. Какви тайни крият местните? Той няма да се поколебае да разнищи и най-невероятната конспирация, защото просто няма какво да губи.


#	Ексклузивно интервю с Джак Ричър

	• _Казвате, че когато пътувате, носите само сгъваемата си четка за зъби, но как решавате въпроса с бръсненето?_
	— Когато имам нужда да се обръсна, отивам в някой супермаркет и си купувам самобръсначки за еднократно ползване и пяна за бръснене в най-малката опаковка. Използвам ги веднъж и ги хвърлям. Така губя няколко долара, но не се налага да нося чанта.
	• _Защо нямате мобилен телефон?_
	— На кого да се обаждам? И кой ще ми се обажда?
	• _Вярвате ли в любовта от пръв поглед?_
	— Да.
	• _Разкажете за първия път, когато сте убили човек._
	— По-добре да не го правя. Мненията по въпроса са субективни, а обвиненията в убийство нямат давност.
	• _Вие нямате кола, но ако имахте, каква щеше да бъде?_
	— Голям седан — очукан отвън, но с добре поддържан двигател.
	• _Слипове или боксерки?_
	— Каквото има в супермаркета. Или нищо.
	• _Идеалната жена за вас?_
	— Самоуверена и самостоятелна. Жена, която никога няма да ме изтърпи.
	• _За кого ще гласувате на следващите избори?_
	— За кандидата, който се подмазва най-малко на големите шефове.
	• _Кое е любимото ви оръжие?_
	— Човешкият мозък.
