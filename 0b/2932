C>
	Най-живата равносметка за създаването на американската атомна бомба се появява в книгата на журналиста Стефан Груев.
@	Ханс Бете, Нобелов лауреат по физика
C$

	„Проектът «Манхатън»“ е драматичен разказ за създаването на атомната бомба. Това невероятно постижение ангажира много хора и повечето от големите американски корпорации. Събитията през тревожните дни между 1942 и 1945 г., когато американската изобретателност и производствена мощ са подложени на максимално натоварване, показват способността на тази страна да се справя успешно с невероятно трудни задачи.
	В „Проектът «Манхатън»“ се описват изчерпателно хората и компаниите, които се обединяват за реализиране на най-голямото постижение в индустриалната история на Америка. Това е разказ за хора, които реагират на предизвикателство. Хора, които се впускат в голяма авантюра. Хора, решени да създадат атомната бомба за най-кратките възможни срокове.
	Авторът отделя централно място на генерал Лесли Гроувс, когато описва събитията, предшестващи хвърлянето на атомната бомба, защото именно Гроувс успява да стимулира превръщането на програмата в прецизно работещ механизъм. Препятствията са огромни, но генерал Гроувс осигурява тяхното преодоляване и движението напред, като успява да обедини усилията на учените теоретици и инженерите практици.
	Стефан Груев успява в своята книга да разкаже за много повече неща извън действията на генерал Гроувс. Тъкмо това различава „Проектът «Манхатън»“ от много други книги, разглеждащи специфични аспекти на атомната бомба. Читателят добива ясна представа за невероятните мащаби на начинанието и за изумителното съчетание от учени, инженери, индустриалци и военни, които създават новите технологии на утрешния свят.
	Генерал-лейтенант Лесли Гроувс казва за книгата на Стефан Груев: „Авторът е интервюирал повечето от най-важните участници в проекта и книгата му печели много от това. Като я четях, си припомних много епизоди и предполагам, същото ще се случи и с други участници в нашето голямо начинание. Читателите ще добият ясна, неизбежно малко опростена представа за някои от проблемите, с които се сблъскахме, и за това как ги преодоляхме. Нашият успех беше възможен само благодарение на максималното използване на предимствата и силата на американската система.“
	Според доктор Глен Сийбърг, председател на Комисията за атомна енергия и Нобелов лауреат по химия за 1951 г., „въпреки че много книги бяха написани за развитието на атомната енергетика по време на Втората световна война, «Проектът „Манхатън“» осветява по нов начин тази важна тема. Стефан Груев привежда много примери за смелостта, изобретателността и трудолюбието на хората, които обединиха своите технически способности и управленски талант за решаване на задачата. Нещо повече, в многобройните интервюта, които авторът е направил, той успява да представи кратките, но живи биографии на мнозина, чиито истински заслуги досега са останали непризнати. Тази книга е възхвала на американските инженери и на американската индустрия.“
