	Смърт го няма — смятат го за… хъм… изчезнал. А това причинява хаоса, който е задължителен след прекратяване на особено важна комунална услуга. Светът на Диска вече гъмжи от призраци и полтъргайсти.
	Активистът за правата на мъртвите Рег Шу (един от девизите му гласи: „Защо търпите да ходят по вас?“) изведнъж има повече работа, отколкото някога си е мечтал. А току-що починалият Уиндъл Пунс се събужда в ковчега и установява че се е върнал към живота във вид на труп. И ето — на Уиндъл и не особено плашещата групичка неумрели в Анкх-Морпорк* се пада мисията да опазят света на живите.
	През това време в малка ферма далеч, много далеч от града един висок мрачен непознат се оказва много сръчен с коса в ръцете. Има реколта за прибиране в хамбарите. И едно твърде странно единоборство за спечелване.
	[* Например Артър Уинкингс е вампирясал, след като го е ухапал адвокат. Караконджулът Шлепел би изпълнявал по-добре задачата си, ако не се боеше от открити пространства и не се плашеше от мисълта да излезе от гардероба. А баншито господин Иксолит има говорен недостатък. Вместо да се изпъчи на покрива и да пищи над дома, където някой ще умре, той пише: „УууИииУууИииУуу“ на листче и го пъха под вратата.]
