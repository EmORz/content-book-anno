	Изгубеното ще бъде намерено…
	Вашингтон. Професорът по символика Робърт Лангдън е повикан в последния момент да изнесе вечерна лекция в Капитолия. Само минути след неговото пристигане обаче в центъра на Ротондата е открит ужасяващ предмет, носещ пет символа. Той познава в него древна покана, зовяща получателя си към отдавна изгубен свят на тайна езотерична мъдрост.
	Уважаваният наставник на Лангдън Питър Соломон, филантроп и виден масон, е отвлечен брутално и професорът разбира, че единствената надежда да спаси живота на приятеля си е да приеме загадъчната покана и да отиде там, където го отведе тя.
	Лангдън светкавично е понесен зад фасадата на най-могъщия град в Америка, в неговите скрити зали, храмове и тунели. Всичко познато се преобразява в мрачен потаен свят на изкусно скрито минало, в който масонските тайни и невиждани открития сякаш го притеглят към една невероятна и невъобразима истина.
	Блестящо подредена мозайка от тайнствени истории, мистериозни образи и енигматични шифри, „Изгубеният символ“ е интелигентно написан трилър, който се развива с шеметна бързина и в който на всеки ъгъл ви очакват изненади. Защото, както ще установи Робърт Лангдън, няма нищо по-необикновено и смайващо от тайната, която се крие пред очите на всички…
