	Сигурно малцина знаят, че Аркадий Стругацки е автор на три произведения, написани под псевдоним. Най-представителното от тях без съмнение е „Експедиция в преизподнята“ — шеметно приключение на борда на космически пирати в стила на „Понеделник започва в събота“, „Кибериада“ на Станислав Лем или „пътеводител на галактическия стопаджия“ на Дъглас Адамс. Замислено като сценарий за мултфилм на легендарния аниматор Катьоночкин (създателя на „Ну, погоди“), то скоро бива преработено в солиден том, когато става ясно, че на филмовата студия е наредено „свише“ да се откаже от поръчката. В този си вид книгата стига до пазара едва когато Стругацки я подписва с невзрачното име С. Ярославцев — лице, с чието цензуриране нито една държавна служба не се занимава. Доскоро истината бе известна само на малцина посветени — членове на клубовете за фантастика.