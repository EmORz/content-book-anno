	1968 година. В разгара на чехословашките събития Аркадий и Борис Стругацки публикуваха в провинциалното (сибирско!) списание _„Ангара“_ продължението на _„Понеделник започва в събота“_. Скоро броят бе инкриминиран за цели 20 години. Докато превеждах през 1988 г. _„Приказка за Тройката“_, в _„Огонёк“_ излезе ново, вече преработено издание. Може би защото бях влюбен в ксерокопията на публикацията в _„Ангара“_, преработката не ми допадна. Писах на Аркадий Натанович, че според мен блестящата гротеска на тоталитарната система, достойна за перото на Суифт, е позагубила от остротата си. Помолих ги да представя на българските читатели оригиналното издание. И, слава богу, те се съгласиха напълно с мен.
	Пловдивските издатели обаче се отказаха да публикуват превода през 1989 г. и той остана да лежи в чекмеджето ми вече не по политически, а по икономически причини. Щастлив съм, че най-сетне дойде време и за _„Приказка за Тройката“_ да види бял свят у нас.
@	Милан Асадуров