	Една истинска история
	Една фатална съдебна грешка
	Един съсипан човешки живот

	„Невинният“ е първата документална книга на Джон Гришам. В нея той проследява трагичната съдба на бейзболиста Рон Уилямсън, осъден на смърт заради жестоко престъпление, което не е извършил.
	През 1971 г. Рон Уилямсън става първият спортист от щата Оклахома, който е избран да играе във Висшата бейзболна лига. След като подписва договор с „Оукланд Атлетикс“, той напуска родния си град Ейда, мечтаейки за блестяща бейзболна кариера. Неговата мечта за спортна слава обаче не се сбъдва и шест години по-късно той прекратява кариерата си заради травма. Рон се завръща в родния си град, където животът му претърпява рязък обрат — бейзболистът започва да злоупотребява с алкохол и наркотици, остава безработен и изпада в депресия.
	През 1982 г. в Ейда е изнасилена и убита 21-годишната сервитьорка Дебра Картър. В продължение на пет години полицията не може да открие извършителя. Поради неизяснени причини един от основните заподозрени за убийството е Рон Уилямсън. През 1987 г. той е арестуван и осъден на смърт въз основа на неверни показания и без наличието на веществени доказателства. Само пет дни преди леталната инжекция и след 12 години затвор през 1999 г. Уилямсън е оневинен. Но животът му е съсипан. Той умира през 2004 г. Прочитайки неговия некролог във вестника, Гришам решава да направи собствено разследване по случая и да открие причините, довели до фаталната съдебна грешка и унищожаването на един човешки живот. Според автора „въображението не е достатъчно, за да роди толкова невероятна история“.
	Ако вярвате, че всеки е невинен до доказване на противното, тази книга ще ви шокира. Ако вярвате, че смъртно наказание трябва да има, тази книга ще ви накара да се замислите. Ако вярвате в справедливостта на съдебната система, тази книга ще ви разгневи.
C>
	„Разтърсваща и много истинска книга, която показва с каква ужасяваща лекота може да бъде съсипан животът на един невинен човек.“
@	Сънди Таймс
C$
C>
	„Тъжната история на Рон Уилямсън е ярък пример за това колко фатални могат да бъдат последиците от съдебните грешки. «Невинният» кара всеки от нас да се замисли върху изключително наболели въпроси като справедливостта на съдебната система и съществуването на смъртното наказание.“
@	Таймс
C$
	_Източник:_ http://book.store.bg/c/p-p/m-425/id-12167/nevinniat-dzhon-grisham.html