	ТОМАС ХАРИС започва кариерата си като журналист по въпросите на престъпността в САЩ и Мексико, работи известно време в „Асошейтед прес“ в Ню Йорк. Автор е на три бестселъра. Първият от тях, „ЧЕРНА НЕДЕЛЯ“, излиза през 1973 г. и е филмиран четири години по-късно от режисьора Джон Франкенхаймър. В „ЧЕРВЕНИЯТ ДРАКОН“ (1981) за първи път се появяват образите на Специалния агент на ФБР Джак Крофорд и психиатъра-канибал д-р Лектър. Стивън Кинг определя този нашумял трилър като „най-добрия роман за широка публика, излязъл от печат в Америка след «Кръстникът»“. Той е филмиран от Майкъл Ман през 1986 г. под заглавието „Ловец на хора“. Най-големият успех на Харис досега е „МЪЛЧАНИЕТО НА АГНЕТАТА“ (1988), който месеци наред оглавява листата на бестселъри на „Ню Йорк Таймс“. Както и „Червеният дракон“, това е кървав психотрилър, който нахлува в най-мрачните дебри на човешкото съзнание. На фона на непрестанно нарастващо напрежение масови убийци дебнат поредните си жертви, а ФБР се опитва да предотврати престъпления, които по своята чудовищност надминават и най-садистичната човешка фантазия. Ето какво пише за тази книга Роалд Дал, авторът на „Разкази с неочакван край“: „Прекрасна е, най-добрата, която съм чел от много време насам. Слава Богу, че най-сетне имаме роман с истински сюжет — изтънчен, ужасяващ и великолепен. Той несъмнено превъзхожда всичко, което е излязло през тази година.“ — „Мълчанието на агнетата“ е филмиран от Джонатан Дем и получи през 1991 г. наградата за най-добра режисура на Международния Кинофестивал в Берлин. В момента Томас Харис пише своя четвърти роман.