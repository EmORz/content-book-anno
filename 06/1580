	„Колелото на Времето“ плени цяло поколение читатели и се превърна в международен бестселър. Сега Робърт Джордан ни носи вълнуващия единадесети том в този разтърсващ фентъзи епос.

	Самата тъкан на реалността изтънява и всички знамения сочат, че Тармон Гай-дон, Последната битка, е неизбежна. Ранд ал-Тор трябва да се подготви да се опълчи на Тъмния. Но преди това трябва да сключи примирие със сеанчанските армии, чиито сили подкопават мощта му. И все пак сеанчанците са само едно от препятствията по пътя му.
	Перин е сключил своето отчаяно примирие със сеанчанците — готов е да направи сделка със самия Тъмен само за да спаси Файле от Шайдо. Междувременно Мат е въвлечен в дръзко бягство от Ебу Дар с отвлечената Щерка на Деветте луни. Но Тюон всъщност е изложена на гибелна опасност от страна на своите сеанчански земляци. Мат ще трябва да рискува много, за да успее да я спаси — и да я спечели за своя невяста.
	Всичко е в непрестанно движение и установеният ред на нещата се разпада… В Кемлин Елейн се бори да спечели Лъвския трон и същевременно се стреми да избегне гражданска война, а Егвийн открива, че дори Бялата кула вече не е безопасно място.
	Ветровете на времето са се завихрили в буря и Ранд и приятелите му препускат през вихъра. Но трябва да надделеят срещу изпитанията на съдбата… иначе Тъмния ще триумфира и светът ще погине.