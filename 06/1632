	Моите книги не са веселяшки разказчета в духа на масовата култура. Те по-скоро са „комедия на депресията“.
	
	Романът ми „Трудно е да бъдеш добър“ разказва за изкушението, което всеки от нас изживява в някакъв момент от живота си — да теглиш чертата и да започнеш всичко от начало…
	
	Това е история за спасяването на един брак, за преосмисляне на житейските ценности и… за това как да бъдем добри, колкото и трудно да ни се струва това.
	
	„Виж сега, аз не съм лош човек. Лекарка съм. Една от причините, поради които исках да уча медицина, е, защото си мислех, че да упражняваш тази професия е нещо по-скоро добро, отколкото вълнуващо, престижно или доходно… Както и да е, аз съм добър човек, лекарка, и лежа в хотелско легло с някакъв мъж, когото всъщност не познавам добре, мъж на име Стивън, а на всичкото отгоре току-що съм поискала развод от съпруга си…“
	
	Ник Хорнби е роден през 1957 г. Преди да се отдаде изцяло на писателското поприще, работи като преподавател, журналист и музикален критик. Още с първата си писателска изява — документална проза за живота и психологията на английските футболни запалянковци — той става любимец на читателите. Оттогава всяко негово произведение се превръща в бестселър.
	
	Ник Хорнби е отличен с наградата „Форстър“ на Американската академия за литература и изкуства. Номиниран е и за престижната награда „Букър“. Живее и работи в Хайбъри, Северен Лондон.