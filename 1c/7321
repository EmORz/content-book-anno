	Януари 1908 г. Възседнала пищно украсен слон, 17-годишната Анита Делгадо влиза тържествено в Капуртхала, Северна Индия. Целият град се е стекъл, за да посрещне белоликата чужденка, която ще се омъжи за местния махараджа и ще се превърне в принцеса на Капуртхала.
	„Индийската принцеса“ проследява истинската любовна история на андалуската танцьорка Анита Делгадо и Джагатджит Сингх — един от най-богатите и влиятелни индийски владетели. Бракът им предизвиква огромен скандал в колониална Индия. Свободомислеща и интелигентна, напълно различна от повечето индийки, Анита попада в свят, който, макар разкошен и примамлив, й е напълно чужд. Ще трябва да се бори не само с предразсъдъците и завистта на висшето общество, за да получи полагащия й се статут на махарани, но и срещу интригите и ревността на жените от харема. Ще успее ли красивата испанка да задържи сърцето на своя принц, или сблъсъкът между техните два толкова различни свята ще се окаже пагубен за връзката им?
	Една почти приказна история за любов, страсти и интриги на фона на екзотична Индия от началото на XX век.
