	Луксозният курорт Сън Вали е много подходящо място за провеждане на аукцион за скъпи и редки вина. Ценители от цял свят посещават мероприятието всяка година, като този път център на събитието са три много специални бутилки вино. Ценните предмети винаги привличат крадци, затова шериф Уолт Флеминг трябва да подсигури не само спокойствието на заможните посетители на търга, но и да се погрижи за безопасността на предлаганите експонати.
	Въпреки мерките за сигурност, бляскавият аукцион е помрачен от бомбена експлозия. Последвалите неприятни събития ще убедят шериф Флеминг, че си има работа със зъл гений, който няма да се спре пред нищо, за да осъществи коварните си планове. Неуловимият Кристофър Кантел е организирал всичко с прецизна точност и намеренията му не се изчерпват с кражбата на трите ценни бутилки вино. Уолт трябва да го победи в неравен сблъсък, за да спаси живота не само на отвлечения си племенник, но и на населението на Сън Вали.
