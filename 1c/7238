	__Из наръчника на програмата за защита на свидетели__:
	Синята зона — това състояние предизвиква най-големи страхове, защото означава, че се е появило подозрение за пробив в новата самоличност на свидетеля или тя вече е разкрита. За Синя зона говорим и когато за него или нея не се знае нищо или връзката между свидетеля и агента по случая е прекратена. Също и когато свидетелят е избягал от сигурността, която предлага програмата. Обикновено тогава липсва официална информация дали той е жив, или мъртъв.
	Кейт Рааб има всичко: прекрасно семейство, интересна работа. Обаче това е преди ФБР да арестува баща й за пране на пари. Преди да бъде принуден да сътрудничи с прокурорите.
	Сега, една година по-късно, се е случило най-лошото. Бащата на Кейт внезапно изчезва в онова, което агентите от програмата наричат „синя зона“, а неговият агент е брутално убит. Кейт трябва да проникне в Синята зона и да разбере истината за своя баща. Най-вече какво крие от нея и какво е извършил.
