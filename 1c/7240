	Десет години след феноменалния успех на „Денят след утре“ майсторът на международния трилър Алън Фолсъм триумфално се завръща на литературната сцена с нов зашеметяващ бестселър.
	Джон Барън е най-младият член на Отряд 5–2, изпълняващ специални задачи към полицията в Лос Анджелис, и още при първата си мисия получава кърваво кръщение, което ще преобърне представите му за добро и зло и ще го тласне в неочаквана посока.
	Реймънд Торн преследва целта, на която е подчинил живота си, методично и хладнокръвно. Всички средства са оправдани, а убийствата са просто начин за разчистване на пътя.
	Баронеса Марга дьо Виен има една мечта и с елегантна жестокост мести фигурите на руската политическа сцена, за да я постигне, разчитайки на помощта на европейската аристокрация.
	Ребека Барън, удивително красивата сестра на Джон Барън, се връща в реалния свят след ужасяваща травма и неволно става залог на смъртоносно преследване, обхващащо три континента.
	От улиците на Лос Анджелис и луксозните квартали на Лондон, през парковете и ресторантите на Париж, хълмовете на Давос и бордеите на Хамбург до коридорите на Кремъл и дворците на Санкт Петербург се разгръща невероятна конспирация, която може да промени не само съдбата на Русия, но и световния ред.


	Изумителен, спиращ дъха, високооктанов трилър от автора на „Денят след утре“ и „Ден за изповед“.
