	Векове наред на Евър и Деймън им е отредено да се намират при всяко прераждане, но никога да не са заедно. Дори когато Евър е вече безсмъртна и като че ли няма какво да ги раздели, злата магия на Роман ги подлага на жестоко страдание. Едно-единствено докосване на ръцете им или на устните им би обрекло Деймън на смърт и пропадане в пустия задгробен живот в Страната на сенките — вечната бездна за изгубените души.
	Решена да се пребори с това проклятие, Евър се отдава на усърдно изучаване на магията и неочаквано получава помощ от мистериозния зеленоок Джуд. И макар с Джуд да се познават отскоро, Евър го чувства подозрително познат и близък. Въпреки безспорната си вяра в Деймън, Евър се усеща опасно привлечена към Джуд, който има магическа дарба и пази миналото си в тайна.
	Евър винаги е вярвала, че Деймън е нейната вечна половинка… и продължава да го вярва. Но когато Деймън се отдръпва, за да я спаси от мрака, надигащ се в душата му, Евър все по-силно се привързва към Джуд и това поставя на изпитание любовта й към Деймън по-силно от всякога.
