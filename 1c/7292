#	Нийл Геймън и Майкъл Рийвс придават ново измерение на въображението!

	Джоуи Харкър не е герой. Всъщност винаги е бил леко странен тип, който никога не се ориентира къде е и е способен да се изгуби дори в собствената си къща. И това не би било странно, ако Джоуи не беше Бродещ. Той е единственият човек на Земята, притежаващ дарбата да броди между различните измерения. Но Джоуи разбира това по трудния начин, когато вместо на мечтаната среща с момичето си, се озовава в центъра на битка между две империи. А залогът е Земята. Всъщност всички Земи. А в „МеждуСвят“ те са около трилион. Сега Джоуи трябва да оцелее, да премине обучението в елитния отряд от негови не-съвсем-еднакви-двойници, събрани от другите Земи, да предприеме най-тежкия поход и най-важното — да повярва в себе си.

	Майкъл Рийвс е американски писател, работещ дълги години в Холивуд и автор на много сценарии. Работил е върху сценариите на сериали като Батман, Трансформърс и Костенурките Нинджа.
	Автор е на четиринадесет романа и на множество новели, написани по филми. Сред най-известните е серията книги по сагата _STAR WARS_ на Джордж Лукас.

	Роден на 10 ноември 1960 г. в Англия, Нийл Геймън започва да работи като журналист в началото на осемдесетте години на 20-ти век, взимайки интервюта от автори и правейки рецензии на нови книги.
	Първата си собствена книга публикува през 1984 г. с биографична книга на групата Дюран Дюран.
	Женен е, има две дъщери и един син. Понастоящем живее в Минеаполис, щата Минесота, САЩ.
	Печели световна популярност с комикса си за възрастни „The Sandman“ описван от пресата като феномен в историята на комиксите за възрастни.
	Оттогава печели десетки награди и се превръща един от най-титулуваните и продавани съвременни автори. Сред наградите, с които са отличени неговите творби са: три награди _Хюго_, два медала _Нюбъри_, една награда _World Fantasy Award_, четири награди _Bram Stoker Awards_, девет награди _Locus Awards_, една награда _British Fantasy Award_, две награди _British SF Awards_, четири награди _Geffens_, една награда _International Horror Guild Award_, две награди _Mythopoeic Awards_.
