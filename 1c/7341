	Вече цяла година откак злостните есемеси от А. спряха и тайната за изчезването на Алисън Дилорентис най-сетне може да бъде оставена на мира. Да спи зло под камък… или под огън, може би? А може и под… вода, примерно. Хм, знае ли човек — в Роузууд се сбъдват какви ли не призрачни сънища… Но каквото и да ти се присънва — по-добре не питай, не казвай!
	Вече абитуриентки, сега Ариа, Спенсър, Хана и Емили са по-големи, ала не са помъдрели особено — и упорито продължават с мръсните номера. Сладките малки лъжкини имат повече тайни отвсякога — тъмни тайни, които биха могли с един замах да разрушат съвършения живот, който те с толкова усилия се стараеха да възстановят.
	Ариа параноично ревнува гаджето си от новия ученик в класа — защото той е тя, и то — майчице, каква тя… Спенсър гради твърде топли отношения с бъдещия си доведен брат. Бюстът на Хана за малко да стане интернет сензация, макар да има и по-добри начини да провали кампанията на баща си за сената. А Емили е готова буквално на всичко, за да получи спортна стипендия. Ех, мечти-и-и…
	Най-лошото обаче е, че при последната пролетна ваканция в Ямайка четирите ужасни сладурани правят нещо абсолютно непростимо. Момичетата отчаяно се опитват да забравят тази съдбовна нощ, но по-добре от всички знаят, че тайната им непременно ще изплува.
	Нищо не е свършило, докато А. не каже…
