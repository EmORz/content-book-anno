	Днешната латиноамериканска поезия се създава в двадесет страни: в деветнадесет — на испански и само в една — Бразилия — на португалски език. Някои я оприличават на фиданка, която са пренесли от един на друг континент. Там, расла под влиянието на испански и френски поетичен климат, тя е дала чудесни плодове.
	Нейна гордост са имената Луис Франко, Рикардо Молинари, Леополдо Маречал и Хосе Портогало от Аржентина; Мануел Бандейра, Сесилия Мейрелес, Карлуш Друмонд де Андраде, Хоаким Кардосо и Винисциус Мораес от Бразилия; Андрес Елой Бланко от Венецуела; Хорхе Карера Андраде от Еквадор; Хорхе Гаитан Дуран от Колумбия; Николас Гийен, Еухенио Флорит и Елисео Диего от Куба; Карлос Пелисер и Октавио Пас от Мексико; Ернесто Карденал от Никарагуа; Сесар Вайехо и Вашингтон Делгадо от Перу; Хуана де Ибарбуру от Уругвай; Габриела Мистрал, Пабло Неруда и Никанор Парра от Чили.
	Настоящата антология дава възможност да усетим най-силната отлика на латиноамериканската поезия: жизненост и съвременност, многообразие и новота на идеи и форми.
