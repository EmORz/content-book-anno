	В предпоследния роман от серията „Безсмъртните“ Евър се разкъсва между чувствата си към двамата мъже, които от столетия си съперничат за сърцето й. Същевременно тя трябва да се предпази от бившата си най-добра приятелка, която, заслепена от омраза, упорито търси мъст за гибелта на Роман.
	Преобразената Хевън омагьосва съучениците си със своята мистична красота и се превръща в новата звезда в училището. Тя планира да отмъсти на Джуд и Евър за злополучната смърт на Роман, а новопридобитата й сила се оказва много по-голяма, отколкото всички предполагат.
	Междувременно в Съмърленд Евър зърва кадри от предишния си живот на робиня в Юга и разбира, че Деймън крие тайни за тяхното общо минало — тайни, заради които се усъмнява, че любимият й векове наред си е служил с измама, за да я спечели. Дали Джуд не е истинската й любов — онзи, който вечно трябва да се бори за нея и не престава да я обича? Ако потърси близостта му, може би ще разбере…
	Евър трябва да избира, ето защо се обръща към своята нощна звезда с молбата да й разкрие истината…
