	Първо за най-важното — всички мъже харесват дами, към които Творецът е бил щедър, но само някои си го признаваме. Не на тях обаче е посветена тази книга, а на храната — без нея пухкавите дами няма да са така прекрасни. Може би затова и мъжете така обичаме хубавото похапване и любовта ни минава през стомаха. А когато човек хапне, той става по-мек, по-спокоен, по-обичлив, душата му поляга на хълбок като един котарак и доволно мърка, а ако наоколо има друга душа, тя се отърква гальовно в нея.
	В тази книга съм описал 55 лесни и вкусни рецепти за стомаха и за душата — от препечена филийка с масълце до супа гаспачо (за стомаха) и от смисъла на сутрешната закуска до смисъла на цялото това всекидневно търчане (за душата).
	За кого е тази книга? За всеки, който е губил поне един приятел. Който поне веднъж си е казвал „Кога мина това време?!“ Който поне веднъж е плакал. Който поне веднъж е правил голям компромис. Който поне веднъж е вършил глупост. Който поне веднъж е бил щастлив просто така, защото е жив. И за всеки, който не е познал всичко това.
