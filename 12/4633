	__Бари Айслър е сравняван с Форсайт, Лъдлъм, Флеминг и Льо Каре. Най-новият му трилър го извежда в нова категория — негова собствена.__
	Когато Джон Рейн, американски японец и „наемен убиец със съвест“, узнава, че бившата му любовница Мидори отглежда детето им в Ню Йорк, той съзира в това шанс за примирие помежду им, може би дори за изкупление.
	Но Мидори е наблюдавана от враговете на Рейн и внезапната му поява подлага майката и детето на ужасна заплаха. За да ги спаси, Рейн е принуден да използва същите смъртоносни способности, които се е надявал да остави зад гърба си. С помощта на Тацу, предишен враг и сегашен приятел от японското ФБР, и Докс, бивш снайперист от морската пехота, под чиято добродушно наивна външност се крие не по-малко опасен убиец от Рейн, той се надбягва с времето, за да подмами враговете си на открито и да ги ликвидира веднъж завинаги. За да довърши започнатото, ще му трябва още един съюзник — Дилайла, сътрудничка на израелското разузнаване, която представлява заплаха от съвсем друга категория.
	__Изпълнен с „напрегнати сцени, достойни за филм на Джери Брукхаймър“, този роман е най-амбициозната и най-увлекателната книга на Бари Айслър до днес.__


	Бари Айслър е работил три години на секретна служба в Оперативната дирекция на ЦРУ. След напускането на ЦРУ той живее и работи в Япония, където получава черен пояс от Международния център по джудо „Кодокан“. Книгите за Рейн: „Рейн-сан — Специални убийства“, „Рейн-сан — Живеещия в сенките“, „Рейн-сан — Справедливото клане“ и „Рейн-сан — Смъртоносен без оръжие“ са спечелили наградите „Бари“ и „Гъмшоу“, преведени са на почти двадесет езика, а в момента по тях се подготвя и филм от носителя на Оскар Бари Озбърн, продуцент на трилогията „Властелинът на пръстените“.
