	Капитан Рейли Емили Антеро произхожда от уважавано търговско семейство, сред чиито членове са един отдавна мъртъв магьосник и един знаменит пътешественик — брат й Амалрик. Последният е съвсем жив и продължава да разказва невероятните истории за пътешествието си до легендарното Далечно царство. Да си Антеро не е лесно, защото всички очакват от теб чудеса…
	Но Рейли не дава пукната пара за магията и магьосниците, още по-малко за пътешествията, особено по море. Тя е войник и командир на елитната Маранонска гвардия, съставена изцяло от жени. Гвардията е свикнала да печели битки, но не и срещу завистливи мъже, които коват интриги, за да отстранят жените воини от пътя си. Рейли се оказва натоварена с командването на самоубийствена мисия — морско пътешествие по следите на зъл и могъщ магьосник, последния властелин на Ликантия, който е избягал с тайната на зловещо заклинание, което може да унищожи цивилизацията.
	И така Рейли Антеро и нейните гвардейки потеглят на морско приключение с неизвестен край. Предстои им отчаяна гонитба във водите на великото Западно море, отвъд варварското пристанище Джейпур, отвъд Тигровия залив и дори отвъд Лимонения бряг, чак до огнените рифове, които бележат края на света… и отвъд тях, в места, за които не се споменава дори в легендите.
