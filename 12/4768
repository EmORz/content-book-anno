	Зейн Грей е знаменит американски автор на бестселъри, посветени на живота на каубоите от Запада. Във всички тях благородни герои воюват срещу безскрупулни злодеи, мошеници, безделници-авантюристи и разбойници и спечелват битките, преминавайки през стотици перипетии. Писателското начало на Зейн Грей е мъчително бавно. Докато безуспешно прави опити да започне работа като зъболекар в Ню Йорк между 1898 и 1904 година, той написва първата си книга — исторически роман. Редица издатели отказват да я издадат и през 1904 година е принуден да я публикува сам. Започва да пише усилено и през 1912 година, след дълги колебания, издателство „Harpers“ издава „Riders of the purple Sage“. Продадена е в един милион и осемстотин хиляден тираж. До 1937 година Зейн Грей написва шестдесет и три романа, които достигат рекордни продажби, общият им тираж е деветнадесет милиона екземпляра. Издателите стимулират творческата му продуктивност до такава степен, че след смъртта си той оставя голямо количество ръкописи, които биват издадени последователно, всяка година по един.
	Последният роман на Зейн Грей се появява на книжния пазар през 1952 година.


	Южната граница на щата Айдахо! В най-дивия период от историята на Запада! Треската за злато е привлякла хиляди авантюристи, които не признават никакви закони. Ловци и златотърсачи се изправят срещу подозрителни типове. Край границата започват да вилнеят озверелите бандити Келс и Гулден. Красивата Джоана и незаменимият стрелец Джим следват своята любовна участ върху диви коне сред дива природа и срещата им с бандата на двамата е неизбежна. Джоана става нейна пленница. Това пък става причина тя да започне да възприема с все по-изострена чувствителност всичко, което я докосва: светлина и мрак, звуци и тишина, страх и надежда, скръб и радост.
