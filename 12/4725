	Дерек Мичъл е блестящ адвокат от защитата, истински питбул в съдебната зала — агресивен, безпощаден, хладнокръвен. Но когато в самолета от Париж до него сяда непозната, но изумително красива жена, неочаквано и за себе си той губи самообладание — не, направо губи ум, разум и всякакви задръжки! Час по-късно Дерек е преживял над облаците най-зашеметяващия секс в живота си, а на земята го разтърсва нов шок: осъзнава, че дори не знае името на внезапната си партньорка. Опитът му да поправи грешката среща ледена враждебност и… загадъчни думи. С усмивка на картоиграч, току-що прибрал всички чипове на масата, непознатата произнася хладно: „Вътре сте, господин Мичъл. Капо.“ И го зарязва.
	За настървените репортери убийството на милионера Пол Уилър има всички черти на сензационен хит: семейни съперничества, неизчислимо богатство, известен бизнесмен умира в ръцете на своята държанка Джули Рътлидж. Взрян в телевизора, Дерек подскача като ударен от ток — това е тя, непознатата от самолета!
	И колелото на събитията се завърта бясно. Семейство Уилър наема Дерек за свой адвокат, Джули и племенникът на убития си разменят тежки обвинения, а полицията уличава Джули в лъжа и укриване на факти. Вбесен, Дерек осъзнава, че… изгаря от ревност към Джули и последния й любовник, но и по-зле — че е вкаран в опасен сценарий, който му връзва ръцете така, че не само го лишава от случая, но може да му коства и кариерата. Но чак до последния внезапен обрат никой не знае кой какъв е зад кадър.
