	Амелия Уилоуби е сгодена за херцога на Уиндам откакто се помни. Още от бебе, когато договорът за брак е подписан, животът й се състои от чакане. И чакане… И чакане… Чакане Томас Кавендиш да се ожени за нея. Но докато го съзерцава отдалеч, в нея се прокрадва съмнението, че той изобщо не мисли за нея.
	А той наистина не мисли за нея. Просто му харесва идеята да има годеница, за да го пази от търсещите си съпруг дами. Но ще се ожени за нея… някога. И точно когато започва да осъзнава, че бъдещата му съпруга е нещо повече от обикновено удобство, светът му е разтърсен от пристигането на отдавна загубен братовчед, който може да се окаже истинският херцог Уиндам. Ако Томас не е херцогът, това означава, че не е сгоден за Амелия. Което ще се окаже най-жестоката от всички шеги, тъй като този арогантен херцог е направил грешката да се влюби… в собствената си годеница.
