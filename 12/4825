	Морето навлиза сравнително късно в испанската литература и дори и в наши дни е учудващо оскъдието на морски заглавия на тази страна с огромен принос в мореплаването. Почти всички морски подвизи на испанците в миналото остават без литературното покритие, което заслужават. Кои са причините за това явление?
	От една страна, страхът от морето, чувството за несигурност, за постоянна, неизбежна заплаха. И от друга, фактът, че морето за Испания не е било цел, а само средство, мост към жадуваните земи, разположени на другия му край. То е само преграда, която трябва да бъде преодоляна.
	И все пак днес морската тема има свое определено място в испанската литература. Талантливи разказвачи като Артуро дел Ойо, Ана Мария-Матуте, Даниел Суйеро и др. все по-често обръщат поглед към тази необятна стихия, претворявайки я във великолепните си произведения.
