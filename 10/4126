	Йежи Едигей (1912–1983) е признат и авторитетен майстор на криминалния жанр в Полша. Включените в този сборник три негови романа доказват умението му вещо да изгражда криминалния сюжет, да изненадва с непредвидими обрати и неочаквана развръзка, да втъкава загадката в характерни за съвременното полско общество условия, в най-различни социални среди.
	По следите на какво престъпление е попаднал старши сержант Квасковяк, за да трябва да плати с живота си? Кой е убиецът на доцент Лехнович, кой от гостите, събрани на бридж в една луксозна вила край Варшава, е виновен за смъртта на това „изгряващо светило на полската химия“? Какво се крие под поменика от имена на жертви, безсмислен на пръв поглед, но прикриващ истинския мотив за престъпленията, които успява да разкрие „детективът в пола“ поручик Шливинска?
	Отговорите на поставяните от Едигей въпроси носят не само логична развръзка на криминалната загадка, но и психосоциален подтекст, който деликатно внушава вяра в извечната справедливост на възмездието.
