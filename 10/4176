	Москва тъне в тишината на великия пост, а дворянството се подготвя за визитата на самия император. Внезапно кроткото молитвено спокойствие на града е разтърсено от няколко убийства, извършени с нечувана жестокост. Жертвите са или проститутки, или просякини. Докато такъв убиец вилнее на свобода по московските улици, не може да се мисли за височайша визита. Дори губернаторът може да загуби поста си, ако до великденските празници садистът не бъде заловен. Такава извънредна ситуация налага намесата на чиновника за специални поръчения Ераст Фандорин.
	Фандорин незабавно предлага хипотеза — невероятна и потресаваща, но не напълно невъзможна. Поредицата престъпления на неуловимия лондонски убиец Джек Изкормвача са приключили точно преди подобна серия убийства да започне в Москва. Възможно ли е митичният престъпник да се е изплъзнал от затягащия се около него обръч на английската полиция и да се е добрал до Русия, където продължава ужасните си злодеяния?
	Убийствата не спират, паниката нараства, преките участници в преследването не могат да бъдат сигурни нито за собствения си живот, нито за живота на близките си.
	Този път Ераст Фандорин заплаща ужасна цена, за да се добере до истината.
