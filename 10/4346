	През 1990 година се навършват сто години от рождението на АГАТА КРИСТИ. Родена на 15 септември 1890 година в град Торки на залива Торбей (така наречената Английска ривиера), Агата Кристи става световноизвестна с десетките си криминални романи. Нейният Еркюл Поаро се появява за пръв път през 1920 г. и вече близо седем десетилетия развлича многомилионната си публика с неизчерпаемата си находчивост. В памет на една от най-четените авторки в света сънародниците й учредяват от 1989 г. ежегоден фестивал „Агата Кристи“ в Торбей през месец май. На фестивала ще бъдат представяни пиеси, филми, телевизионни и видеоверсии на произведения на Агата Кристи, както и творби на други известни автори и режисьори, които работят в криминалния жанр.
	Този том на библиотека „Лъч“ — Избрано на издателство „Народна младеж“, включва романа „Пет малки прасенца“ (издаден в Англия през 1942 г. и още същата година в САЩ под заглавието „Убийство в ретроспекция“) в превод на талантливата преводачка Вилиана Данова и романа „Азбучните убийства“ (второ издание) във великолепния превод на Радка Лафчиева и Жечка Георгиева.
