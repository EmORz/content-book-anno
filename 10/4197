	Главните герои в тази книга и техните истории са измислени, фонът, на който се развиват събитията, е истински. Всички случки и събития, които се отнасят до борбите сред чероките, доблестните им усилия за лично съществуване в продължение на осем дълги години, разцеплението между отделните племена, са истински. За нещастие, истински са и описанията на лагерите за интернирани (които днес познаваме като концентрационни лагери), както и дългият път на трагедия и страдания, и масовата разруха сред индианския народ по време на Гражданската война.
	Измислените герои в книгата, особено тези с индианска кръв, представляват по-добре образованата и процъфтяваща класа по това време. Техните имения и начинът на живот са типични за плантаторите от Юга — съдията Вен и майор Ридж в Джорджия, Мюрел в Оклахома.
	Народът на чероките има собствена писана конституция и закони, избрано правителство и съдебна система. Има също и вестник „Вестникът на чероките“, който излиза на английски и на черокски. Имат пълно право да бъдат наричани „едно от петте цивилизовани племена“.
	Целта на тази книга е да покаже истината и да ни помогне да разберем защо пътят, по който са вървели на запад, е наречен от чероките „пътят, на който те плакаха“.
