	Цончо Родев е вече познат на читателите с книгите си „Черният конник“ и „Съкровището на Лизимах“. С новия си роман „Изпитание“ той обръща поглед към по-близката ни история — бурните и неспокойни години след Освобождението. Изграден върху основно проучен документален материал и увлекателна фабула, романът пресъздава с жив, цветист език своеобразната и неповторима атмосфера на епохата, сложните, пъстри и шумни събития в младата българска държава, ярките образи на мнозина политически и военни дейци. Сръбско-българската война от 1885 година — главен сюжетен момент в книгата — е представена с всичките й подробности и с цялата й епичност. Благодарение на детайлното познаване на фактите авторът умело и точно разкрива истинските виновници за братоубийствената война, изключителния патриотичен подем на народа ни и бляскавите победи на българското оръжие.