	Преследвачите: ЦРУ, ФБР, полицията, медиите!
	Поводът: серия мистериозни отвличания!
	Предполагаемият извършител: едно СТУДЕНО, СТУДЕНО СЪРЦЕ!
	Труповете на четири колежанки са открити, жестоко обезобразени. Полицията и ФБР са безсилни.
	В централата на ЦРУ са притеснени — бившият агент на КГБ Джон Малик, на когото са дали нова самоличност, е сред заподозрените. Единствената им надежда е бившият техен агент Майк Къли.
	По следите на убиеца е и криминалната репортерка Джули Хаусър. Двамата трябва да спрат Малик на всяка цена, за да спасят поредната му жертва — дъщерята на Майк.

	Още преди да е излязъл в САЩ, романът „Студено, студено сърце“ от Джеймс Елиът е откупен за издаване в повече от десет страни — Великобритания, Япония, Германия, Италия, Франция, Испания, Русия и др. Холивуд не закъсня и ангажира Джон Мактиърнън (режисьор на „Умирай трудно“) за филмирането на този трилър.
	Според врели и кипели в бизнеса специалисти подобно оживление около първа книга на автор в Щатите отдавна не е наблюдавано — предизвиканият фурор около „Студено, студено сърце“ надминава всякакви очаквания. Друг е въпросът дали книгата наистина е първа, тъй като името Джеймс Елиът е псевдоним, а майсторството на писателя издава голям опит.
	Въпреки усилията, които положихме, за да разберем истинското име на автора, то все още си остава ревностно пазена тайна.
