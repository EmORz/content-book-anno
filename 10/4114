	Емилиян Станев (1907–1979) е роден във Велико Търново. Следва за кратко в Художествената академия, а след това в Свободния университет в София. През 1944 г. отива по собствено желание като ловен надзирател в Еленския балкан. Автор е на едни от най-хубавите български книги за деца: _„През води и гори“_ (1943), _„Лакомото мече“_ (1944), _„Повест за една гора“_ (1948), _„Чернишка“_ (1950).
	„Моята главна цел — пише Емилиян Станев, — е да възхитя малкия читател и да обогатя неговите асоциации. По този начин се опитвам да представя на децата природата и животните, без да изменям основната същност на явленията и характерните особености на животните. Аз не им казвам кое от тия животни е добро и кое зло — децата сами ще решат това по-добре от мен.“
