	Агата Кристи — ексцентрична, непредсказуема и вечно интригуваща. Също като нея героите й са находчиви, оригинални и популярни по цял свят, а романите й — вечно живи.
	„Веднъж, докато миех чинии, ми хрумна идеята за една криминална случка. Така се роди «Аферата в Стайлс», която бе издадена няколко години след това.“
	Сега, осемдесет години по-късно, Агата Кристи е най-известната авторка на криминални романи в света. Нейните осемдесет романа са преведени на над четирийсет езика и са продадени в над два милиарда екземпляра. Емблематичните й герои Еркюл Поаро и госпожица Марпъл й спечелват титлата „Първата дама на криминалния жанр“.


	Обявата в местния вестник гласи: „На 29 октомври, петък, в 18.30 часа в Литъл Падъкс ще бъде извършено убийство.“
	Всички в града я възприемат като безвкусна шега. Но любопитството кара приятелите на госпожица Блеклок да се съберат в дома й.
	Само госпожица Марпъл е озадачена и разтревожена.
	Точно в 18.30 часа светлините угасват.
