	_Любовта е само нежна лъжа…_
	Тя видя топлината и надеждата в очите му. Доскоро в душата й царяха студ и самота, а сега сякаш беше разцъфтяла, стоплена от слънчевите лъчи. Беше намерила човека, когото да обича. Нямаше да отхвърли този дар.
	След като неочаквано е уволнена от девическото училище, Конкордия Глейд приема предложението да преподава на четири осиротели момичета в усамотения замък Олдуик. Много скоро забелязва нещо странно: частното училище повече прилича на затвор. Подозренията й се задълбочават, след като научава, че предишната учителка мистериозно е изчезнала. От случайно подслушан разговор Конкордия разбира, че животът на ученичките й е в опасност, и решава да организира бягството им.
	Амброуз Уелс е частен детектив. Едно убийство го отвежда в Олдуик, където заварва пълен хаос — сградата е в пламъци, загинали са хора. А една млада жена и четири девойки се опитват да се изплъзнат от разрухата. Амброуз ги приютява в дома си в Лондон и продължава да разнищва престъплението, ала онова, което открива, е доста стряскащо. Замъкът принадлежи на прочут лондонски престъпник, който е отвлякъл четирите девойки. Защо обаче роднините им не ги издирват?
	Конкордия настоява да помогне на Амброуз. И докато се лутат из лабиринта от лъжи, двамата ще открият, че само любовта не е лъжа.
