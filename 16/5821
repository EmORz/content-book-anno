	Френският професор по средновековна история Доминик Бартелеми предлага дръзко пътешествие през столетия, богати на контрасти и промени. От воините варвари в класическата и късната Античност, през времето на галите и франките, епохата на Карл Велики, кръстоносните походи, та до Артуровите романи от XII в. — той проследява и тълкува развитието в рицарския начин на живот, мислене и поведение. Въз основа на хроники и повествования от всякакъв род, разгледани в светлината на антропологията, авторът обръща особено внимание на предизвикателствата и двубоите, на споразуменията между победители и пленници, на ритуалите за посвещаване, на игрите и шествията, на отношенията между крале и сеньори, тъй като тъкмо това съставлява сърцевината на рицарството.
	От страница в страница, читателят неизменно долавя обаянието и магията на Средновековието, защото Бартелеми не просто излага и анализира факти и събития, а пише увличащ разказ за зараждането и еволюцията на рицарското съсловие като социално-политическа реалност, за неговата ценностна система и светоусещане.
