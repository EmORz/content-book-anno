	Рекс Стаут е една от легендите в криминалния жанр, а книгите му са продадени в четирийсет и пет милиона екземпляра по целия свят. Неговият герой Ниро Улф е най-необичайният и ярък образ на частен детектив за всички времена — чепат чревоугодник, който отглежда орхидеи и не излиза от дома си. В разследванията Улф разчита единствено на логиката и на верния си помощник Арчи Гудуин.
	Почитателите на знаменития детектив създават свое общество, в което членуват стотици ентусиасти от целия свят. Целта им е да се популяризират книгите за Ниро Улф чрез интернет сайта www.nerowolfe.org и чрез организирането на различни събития. През 1980 г. те учредяват наградата „Ниро“, която се връчва за изключително майсторство в криминалния жанр.


	Убийство с шоколад, гарнирано с… цианкалий? Такъв случай може да накара дори и Ниро Улф да напусне любимия си кабинет!
	Красива млада жена е отровена. Скоро след това един от главните заподозрени умира пред очите на Улф. Гениалният детектив е убеден, че съдържанието на малка червена кутия е ключът към разгадаването на мистериозните убийства…
