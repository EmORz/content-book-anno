	Политиката винаги е била мръсна игра.
	А правосъдието?
	Невероятното обезщетение от 41 милиона долара, определено от съдебните заседатели в град Баумор, щата Мисисипи, шокира корпоративна Америка и връща усмивката на лицата на обикновените хора. Години наред химическа компания трови почвата и водата им с токсични отпадъци. Хиляди се разболяват, десетки умират от рак. Ето защо фирмата нарушител трябва да плати тази колосална сума на жената, загубила съпруга и сина си. И това е само началото.
	Но собственикът на „Крейн Кемикъл“, един от най-богатите хора в страната, е и сред най-безмилостните играчи на Уолстрийт. Карл Трюдо няма намерение да плаща. Адвокатите му обжалват присъдата пред Върховния съд на щата. Изборите за нови членове предстоят. Колко струва един върховен съдия? Осем милиона долара? Пренебрежим разход за милиардера, който знае как да манипулира общественото мнение, за да бъде избран най-подходящият кандидат. Неговият. Купуването на гласове никога не е представлявало проблем. Не и за хората, които знаят как.
	Тази книга ще промени завинаги представите ви за изборите и правосъдието. Ще ви изпълни с гняв и възмущение. Ще ви накара да се замислите. И може би да се опитате да промените нещо.
