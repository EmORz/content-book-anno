	По време на мисия Логан Тиболт намира снимка на младо момиче, заровена в пустинните пясъци на Ирак. След като оцелява в много опасни ситуации, негов приятел го убеждава, че тази фотография му носи късмет.
	Мисията на Логан приключва и той се завръща у дома. Но красивата жена от снимката се появява дори в сънищата му и той решава да я открие.
	Когато среща Елизабет, Логан е поразен от силното привличане, което изпитва към нея. След един провален брак младата жена сама отглежда сина си и преодолява драмите, сполетели семейството й. Силна, но уязвима, Елизабет очарова Логан и пленява сърцето му. Изненадан от внезапно породилите се чувства, той решава да запази историята за талисмана в тайна. По ирония на съдбата точно тази тайна може да преобърне неговия късмет и да му отнеме обичта на мечтаната жена.
	Хроникьорът на човешката душа Никълъс Спаркс е ненадминат в умението си да разказва необикновените истории на обикновените хора. „Талисманът“ е незабравим роман за силата на съдбата, която ни отвежда към истинската любов. Неговата екранизация ще се появи в киносалоните през април 2012 г.
	Никълъс Спаркс е автор на „Нощи в Роданте“, „С дъх на канела“ „Последна песен“ „Един ден, един живот“ и „Завой на пътя“.
