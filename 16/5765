	В своя художествено документален роман „Серпико“ известният американски журналист и писател Питър Маас представя детайлна картина на полицейския апарат в САЩ. В книгата, силно въздействуваща преди всичко с фактите и особено популярна благодарение на екранизацията й (с Ал Пачино в главната роля), се изобличава безпринципността на тези, чийто дълг е да преследват закононарушителите, разкрива се покварата сред т.нар. „пазители на реда“. С реални факти, данни, дати, цифри и имена са описани ред скандални афери на висши и нисши полицейски служители. Франк Серпико, героят на тази достоверна история, се опълчва срещу бездушието и подкупността на своите колеги. Тъжна е равносметката на този самотен бунтар, когато на тридесет и шест години — пенсиониран и инвалид за цял живот — той е изправен пред въпроса: „А сега накъде?…“
