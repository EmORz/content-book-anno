	Ъпдайк дири тъкмо в любовта още един от бързо развенчаващите се митове на съвременна Америка. Разсъждавайки трезво, той извлича обобщенията си от действителната социална почва, опрян на остро, проницателно наблюдение. Едновремешните разбирания за любовта вече не съществуват — те се разпадат, както се разпада самото общество, както се разпада семейството. Така търсеното щастие се оказва хлъзгаво тъкмо когато ръката вече го настига, а сълзата изсъхва още непроронена.
