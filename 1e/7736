	Добре дошли в Морелси — огромен конгломерат от безброй оплетени и взаимосвързани железопътни линии, които нямат начало и край. Това е реалността на умираща планета с невъобразимо сложен релсов океан сред безбрежни пустини, прорязани от подземни лабиринти, из които дебнат изумителни, до едно хищни създания. Хората са само елемент, но не и върхът на хранителната верига из тези простори.
	Колоритни герои обитават страниците — сред тях едно „кърваво момче“, чиито авантюри оформят гръбнака на повествованието; странни брат и сестра, решени да доведат докрай незавършеното пътешествие на родителите си към митичната начална железопътна линия, от която започва морето от релси; еднорък капитан, безмилостно преследващ своя блян — огромния, почти бял кърт, известен като Джак Присмехулника…
	__Морелси__ е алтернативна версия на великия __Моби Дик__ на Херман Мелвил и навява асоциации както с приключенските класики на Робърт Луис Стивънсън, така и с научнофантастични еталони като __Дюн__ на Франк Хърбърт. Тя е и пленителен разказ, преливащ от чудеса и странни ужаси, в който вилнеят пирати и мародери, извършват се зверства и чудеса, смайват ни стил и въображение.

	{img:morelsi_mievil.jpg|-left} Чайна Миевил е сред най-изтъкнатите и признати английски фантасти от последните години. Познат у нас вече с няколко романа, сред които са __Градът и градът__ и __Станция Пердидо__, Миевил описва своите произведения като „странна фантастика“ _(weird fiction)_. Активен е и в политиката, а голяма част от убежденията му си проправя път и в творбите му. Миевил има бакалавърска степен по социална антропология от Кеймбриджкия университет и магистърска и докторска степен по международни отношения от Лондонското училище по икономика; преподава творческо писане в Уоруикския университет. Носител на престижните литературни награди _Хюго, Локус, Артър Кларк_ и _Британска награда за фентъзи_.
