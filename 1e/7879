	Авторът е добре известен зоолог-популяризатор. Неговите книги „Двубой в гората“, „Мъдрецът от Даун“, „Чудното поведение на животните“ и много други са позната и търсени от любознателния читател.
	В предлаганата книга се разказва за необикновената съдба на изчезналите безвъзвратно през историческо време животни. Разглеждат се причините за измирането на повече от 240 вида животни през историческо време.
	Изданието е илюстрирано с рисунки и оригинални снимки на изчезнали животни от различни музеи в света.
	В книгата е дадена богата информация върху разгледаните въпроси. Тя е написана леко и увлекателно и се чете с голям интерес. Предназначена е за българските зоолози, за студентите-биолози, за младите природозащитници и изобщо за любознателния читател.
	В тази книга не се разказва за предисторическите животни, чиито останки намираме днес във вкаменено състояние в земните пластове, каквито са например брахиозавърът, бронтозавърът, плезиозавърът, птеродактилът, диплодокът и много други, живели преди стотици милиони години и измрели, изчезнали напълно от лицето на Земята. Не става дума тук и за животните от предпоследната или ледникова епоха — пещерния лъв и пещерната мечка, саблезъбия тигър махайродус и други, с които нашият далечен прадед — пещерният човек, е трябвало да води непрестанна борба на живот и смърт. Повечето от тези негови съвременници са измрели напълно и само малък брой от тях са доживели до наши дни.
	Тук се разказва за онези по-малко познати за нас животни, които са изчезнали през историческо време. Те са живели на Земята, тъй да се каже, в „наше време“, а други сега изживяват последните си дни — те са наши съвременници.
	Но коя е причината за измирането на някои видове животни през историческо време? Причините са много, но несъмнено главната от тях е намесата на новия фактор в живота на Земята — културния човек. Неговата вековна дейност рязко е нарушила съществуващите от хилядолетия хармония и равновесие в природата и това въздействие е растяло непрестанно и успоредно с увеличаване на населението на Земята, както и с активното дръзновено проникване на човека във все по-нови и нови области от повърхността на нашата планета. Особено пагубно се е отразило върху съществуващата в природата хармония изобретяването на огнестрелното оръжие, което дава възможност за масово унищожаване на животните. Да не говорим за онази безсмислена ловна страст у много хора, чрез която те се вмесват в сложните взаимоотношения между човека и природата. Да не говорим и за бракониерството…
