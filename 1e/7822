C>
	_Чиста наслада… Книги за загадките на човешката природа. Проста и толкова красива проза._
@	Ейми Тан
C$
	Макар и напълно непознат на българските читатели, именно Алегзандър Маккол Смит е писателят, постигнал най-големи успехи в световен мащаб през последните две години — над 5 милиона тираж само на английски и пет престижни награди. През 1998 г. той публикува книгата си Дамска детективска агенция № 1, сложила началото на едноименната поредица. Главната героиня, африканската мис Марпъл — маа Прешъс Рамотсве, основала първата и единствена в Ботсуана детективска агенция, управлявана от жена, скоро заплени читателите. През 2002 г. книгите бяха публикувани в САЩ и успехът им стана толкова експлозивен, че се заговори за Рамотсве-мания, чието ехо отекна в цял свят.
	С какво всъщност тези наглед просто написани романи (без екшън, кръв и секс) постигнаха такъв невероятен успех в цял свят? Читателите видяха в тях едни от най-очарователните, честните, забавните и жизнеутвърждаващи книги, появявали се от години насам. А обяснението на автора е: Хората се наситиха на агресивна литература, която набляга на егоизма, неучтивостта и конфликта. Тези книги са замислени да бъдат точно обратното. Това не са стандартни криминални романи — детективското в тях е просто удобно средство за събиране на интересни хора на едно място. Могат да бъдат оприличени на поток от думи, който тече с измамна лекота и чар — приятни, изпълнени с лек, закачлив хумор разкази за простите неща от живота, като спокойни разговори с ​приятел на чаша африкански чай ройбос. Освен тихата наслада от четенето, те зареждат с оптимизъм, с хармонията на екзотичната Ботсуана — една твърде особена страна, блестяща с цветовете на изгубения рай.
