	Веселата и жизнерадостна Прешъс Рамотсве, шефка на частна детективска агенция, и дама с „традиционно телосложение“, вече е омъжена за автомонтьора господин Дж. Л. Б. Матекони.
	Животът й в столицата на Ботсуана Габороне върви прекрасно, но изведнъж бедите започват да валят една след друга — всички дирения по последния важен случай удрят на камък, маа Рамотсве едва не блъска велосипедист с микробусчето си, а накрая избухва кавга между помощничката й маа Макутси и един от чираците в сервиза. Същият този чирак си е намерил крайно неподходяща приятелка, която кара лъскав мерцедес. Как да го накарат да се опомни? И какво ще стане с маа Макутси, чийто кавалер на уроците по танци не е идеален, но безкрайно се възхищава от нея? Ала това, което най-силно смущава душевното равновесие на маа Рамотсве е неочакваната поява на един човек, който я заплашва с тайна от нейното минало…
