	Втората световна война току-що е свършила и пилотът от ВВС Брейтуейт започва работа като учител в беден лондонски квартал. Училището е особено — необичайни схващания на директора, трудни деца, текучество сред учителите. Цветнокожият о.з. офицер няма никакъв педагогически опит, но е научил много от живота. Посрещнат е с подигравки и неприязън. Как да постъпи — като наложи силово авторитета си или като потърси друг път към децата?


	_Едуард Рикардо Брейтуейт_ е роден в бившата британска колония Гвиана. Завършва висше образование в родината си, а през Втората световна война служи като летец в британските ВВС. Автор е на романите _„Платен слуга“_ и _„Избор на сламки“_. _„На учителя с любов“_ (1959) разказва за времето, когато е бил учител в следвоенна Англия. Книгата е послужила за основа на едноименния игрален филм и е претърпяла десетки издания в цял свят.
