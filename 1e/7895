	Р. Скот Бакър е роден през 1967 г. в Онтарио, Канада. Завършил е литература и литературознание в Университета на Западен Онтарио. Още като студент замисля цикъла „Вторият Апокалипсис“, от който до момента са публикувани трилогията „Принц на нищото“ и първите две части от „Аспект-император“. Р. Скот Бакър е автор и на романите „Невропат“ и „Ученикът на кучето“. Живее в Онтарио със съпругата си.

	По време на митичния Апокалипсис Не-богът и неговият Консулт почти са унищожили света на Еарва. Две хилядолетия по-късно човешката цивилизация на Трите морета процъфтява. Но разнообразните й народи и религиозни фракции са изпълнени с взаимно подозрение, презрение и омраза. До деня, в който Майтанет, новият шриах на Хилядата храма, обявява Свещена война срещу езичниците фаними, в която се включват доскорошни непримирими врагове. А зад политическите интриги се крие много по-ужасяващ план, който наистина може да преобърне съдбата на света. Друсас Акамиан, магьосник от школата на Завета, е призван да го разкрие. Ще успее ли и да го спре?

	Амбициозният епос „Принц на нищото“ от Р. Скот Бакър, вдъхновен от Дж. Р. Р. Толкин и Франк Хърбърт, съчетава блестяща ерудиция, мощно въображение и философска задълбоченост, които ще допаднат и на най-придирчивите читатели.
