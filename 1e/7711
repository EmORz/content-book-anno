	Константинопол, 1826 г.
	Всеки месец при новолуние, когато слънцето все още не е изгряло, една лодка се отдалечава към най-дълбоките води на Босфора, между Европа и Азия. Чува се сподавен вик, бърз плясък и… отново тишина.
	Принцесата — Есма Султан, любимата сестра на султана, заспива блажено в своя дворец на брега, изпратила поредния си любовник християнин на смърт. Султанът — Махмуд Втори обмисля да наложи нов ред в Османската империя и да се справи с непокорните еничари. Затова отстранява най-добрия от тях — ага Ахмед Кадир, като го изпраща за страж на принцесата.
	Палачът — Ахмед, или Иван Постивич, роденият като християнин войн, е обучен за езда и битки, но вместо това е заставен да бъде личният палач на Есма Султан. Две силни личности се изправят една срещу друга…
	Есма Султан се разболява от странна болест и по съвет на лекаря си започва да споделя мислите, които я терзаят, с единствения човек, посветен в нейната тайна. Защото това е болест на душата, а не на тялото. Всяка нощ тя разказва на Ахмед своя живот и го отпраща преди първите лъчи на слънцето, но разкрила частица от себе си: Коя е Есма, какъв е бил животът й. Какво е превърнало принцесата, която е приятелка и закрилница на жени от различни народности с различна вяра, в жестока убийца на млади мъже.
	Възможно ли е едно сърце да бъде обезобразено дотолкова от жестоките актове на сила и власт, че да престане да обича?
	Има ли сили любовта да излекува наранените души и да промени хода на историята?


	Линда Лафърти е дъщеря на морски капитан и е посещавала 14 различни училища в ранната си възраст. Оттогава е и любовта й към пътешествията. Има магистратура и докторат по педагогика от Колорадския университет. Лафърти е запалена спортистка — обича да кара ски, да язди, да се катери по планини и да играе поло. Дългогодишен преподавател е и автор на няколко романа. Живее в Колорадо.
