	С. Т. Адамс и Кати Кламп са бестселър авторки на USA Today. Творческото им сътрудничество започва през 1997 г. и се радва на невероятен успех. Двете успяват изключително умело да съчетаят индивидуалните си таланти, за да създават много и печеливши книги, с които привличат милиони почитатели на паранормалните приключения. Кати среща С. Т. Адамс и когато схваща, че „хлябът си е намерил маслото“, във въображението й кликват стотици идеи. Адамс подготвя сюжетните линии и богатата символика в романите, а Кати разработва екшън сцените и романтиката в едни изумителни за читателите измерения.


	Лунен ловец е особено оригинален трилър, в който героите са интересни, остроумни, а екшънът и авантюрите са в изобилие. Прекрасна история с паранормални приключения.
	Добре дошли в реалността на сази — върколаците, подвластни на Луната. Те живеят в стройна организация, на големи общности с шефове и дори нещо като правителства. За да се предпазват от човешкото население и да оцеляват, те прилагат всевъзможни тактики. Наемният убиец Тони обитава именно този свят.
	В света на човеците пък живее Сю. Тя е дълбоко нещастна, защото от години нейното семейство, особено майка й, жестоко я експлоатира и налага тотален контрол. Положението се влошава още повече, когато тя печели 200 милиона долара от тотото. Доведена до пълно отчаяние, Сю решава да сложи край на живота си, но няма сили да се самоубие и иска да си наеме убиец. Така се среща с Тони.
	Необяснимата връзка между Тони и Сю е много силна, в дадени моменти дори четат мислите си. Най-големият грях във върколашкото общество обаче е да се чифтосаш с човек, а Тони го прави и последствията са неизбежни…


	Лунен ловец предлага пълноценни герои, много динамика, романтика, чувство за хумор, невероятна фантазия и свръхестествени приключения в света на върколаците.
