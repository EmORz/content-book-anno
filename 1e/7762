	Детектив Хари Бош издирва убиец, който двайсет години се укрива от правосъдието…
	За пръв път Хари Бош се „среща“ с Анеке Йесперсен в една тъмна уличка. Тя е застреляна, буквално е екзекутирана, през една от най-ужасните нощи в историята на Лос Анджелис, нощ, в която градът е в пламъци и полицията не може да защити никого. Анеке има журналистически пропуск и Бош решава, че се е озовала сред безредиците, за да направи репортаж. След края на хаоса делото е поверено на друг и стига до задънена улица. Убийството на Йесперсен така и си остава неразкрито.
	В навечерието на двадесетата годишнина от безредиците отдел „Неприключени следствия“ получава задача да продължи разследването на случаи от онова време. И в това дело, което така и не е могъл да забрави, Бош открива нещо ново: оръжието, с което е убита Анеке Йесперсен, е било използвано и в други престъпления, извършени по-късно. Като започва с посещение в затвора при убиец, който се надява да бъде освободен предсрочно, детективът прилага цялата си убедителност и умение, придобити в дългогодишната му практика, за да отвори делото наново. И преследването продължава…
