	Представяме ви Кърт Остин — новият герой на Клайв Къслър.
	Роман базиран върху архивите на НАМПД.
	На дъното, под ледените води край остров Нантъкет лежат разбитите останки от луксозния италиански пътнически презокеански параход „Андреа Дориа“. Малцина обаче знаят, че в търбуха му се крие безценно съкровище — старинна каменна плоча, заключила в себе си една тайна, която отнема живота на мнозина в наши дни.
	За Кърт Остин, ръководител на група за специални поръчения при НАМПД — Националната агенция за морско и подводно дело на САЩ, трудностите започват от момента, в който спасява живота на красива и талантлива специалистка по подводна археология. Неволно изпречила се на пътя на могъщ тексаски индустриалец на име Халкон, Нина Киров трябва да умре, след като открива под крайбрежните води на Мароко каменна скулптура, която може би доказва, че Колумб не е бил първият чужденец, стъпил в Новия свят. Нина и Кърт са натоварени със смъртоносно опасната задача да разкрият плана на Халкон, който се оказва грандиозен заговор за прекрояване картата на Америка, чрез образуване на нова държава от части на Мексико и САЩ, която да бъде оглавена от него самия, след безкрайна поредица от престъпления и река от кръв.
	В хода на борбата, водена от елитната група на Агенцията, се явява на бял свят една потресаваща новина: Може би Колумб е направил не четири, а пет плавания до Америка. В последното е искал да открие несметно богатство. А в трюмовете на „Андреа Дориа“ лежи не само отговорът на въпроса какво може да е открил Колумб, но и съдбата на самите Съединени щати.
