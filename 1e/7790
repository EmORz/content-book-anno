	Култовият Орсън Скот Кард, автор на емблематичната поредица за Ендър, се завръща с новия си роман „Следотърсачът“. С него писателят поставя началото на нова серия с главен герой следотърсача — Риг.
	Риг живее заедно с баща си в пълно уединение. Само двамата знаят, че момчето притежава необикновената дарба да „вижда“ миналото на хората.
	След смъртта на баща си Риг разкрива тайни за своя произход, които завинаги ще променят живота му. Освен всичко друго той научава, че има сестра, за която никога не е подозирал. За да я открият, Риг и неговият приятел Умбо, надарен със способността да променя хода на времето, се отправят към столицата.
	Произходът на Риг го поставя в центъра на битка между две враждуващи фракции, а за него става все по-трудно да прецени кой е приятел и кой враг.
	Той ще бъде принуден да се съмнява във всичко, което мисли, че знае…
