	Създадена през 1666 г., „Мизантроп“ е една от прочутите „високи“ комедии на Жан-Батист Молиер, заедно с „Тартюф“ и „Дон Жуан“. И тук зад бляскавото остроумие и унищожителната ирония ударите на комедиографа преследват неизтребими пороци като лицемерието, себелюбието, кариеризма, ласкателството и притворството. На самата неуловима граница между забавното и сериозното влюбеният Алцест жертва дори любовта си, защото повече от всичко не може да понася фалша на светското общество. Само Молиер в своята епоха е в състояние да свърже дълбоките проблеми на морала и фарсовата шега, възвишеното и площадното, за да сътвори една творба за вечен прочит.
