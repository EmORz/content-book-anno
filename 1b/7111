	Техеран, февруари 1979 г. Шахът бяга от страната, а малка група от западни пилоти попада в последвалото избухване на политически и религиозен фанатизъм, в което моллите-фундаменталисти и левите муджахидини, роялистите и революционерите са се вкопчили в кървава борба за власт.
	В общата бъркотия хеликоптерната компания „С-Г Хеликоптърс“ се опитва да се задържи на повърхността и да поддържа полетите си. Тя е базирана в Абърдийн и е свързана със Струанови от Хонконг, които поддържат нефтените полета, жизненоважни за Иран, от руската граница до Персийския залив. Андрю Гавалан и Дънкан Макайвър, и двамата от __Търговска къща__, са хората, натоварени с ръководството на международна група от висококвалифицирани експерт-пилоти. Робърт Армстронг от Специалния отдел и Григорий Суслов от КГБ са също така стари врагове от предишния роман.
	__Вихрушка__ е един от най-големите приключенски романи на десетилетието и носи всички отличителни черти на високото разказваческо майсторство…

#	За автора

	Джеймс Клавел е роден в Сидни в семейството на офицер от Кралската флота. Получава образованието си в Портсмут. Като млад офицер от артилерията при падането на Сингапур е заловен от японците. Прекарва остатъка от Втората световна война в позорния затвор Чанги. На основата на преживяванията си в Чанги той написва своя бестселър _„Цар плъх“_. Интересът му към Азия, нейното население и култура продължава и с _„Тай-Пан“_, разказ за Кантон и Хонконг в средата на XIX век и за основаването на англо-китайската търговска компания „Струан“. Следва класическият роман _„Шогун“_, разказ за Япония през периода, когато Европа започва да оказва влияние върху народа от Страната на изгряващото слънце. _„Търговска къща“_, четвъртият роман от Азиатската сага, публикуван през 1981 г., продължава историята за Струанови, хонконгската търговска компания, когато в Далечния изток започват да духат ветровете на промяната.
	Живял дълги години във Ванкувър и Лос Анжелис, сега Джеймс Клавел живее в Европа или където е необходимо, следвайки занаята си: писането на романи.
	_„Вихрушка“_ е петият роман От _Азиатската сага_*, която обхваща периода от 1600 до 1979 г.
	[* В тази анотация има съществен пропуск, който прави информацията погрешна — Пропуснато е заглавието на романа _„Гай-Джин“_ (време на действие — 1862 г., в Япония), който е трети поред. Съответно поредицата _Азиатската сага_ трябва да има следната последователност:

	_„Шогун“_ — 1600
	_„Тай-Пан“_ — 1841
	_„Гай-Джин“_ — 1862
	_„Цар плъх“_ — 1945
	_„Търговска къща“_ — 1963
	_„Вихрушка“_ — 1979

	Бел. NomaD.]

	_„Шогун“_ — 1600
	_„Тай-Пан“_ — 1841
	_„Цар плъх“_ — 1945
	_„Търговска къща“_ — 1963
	_„Вихрушка“_ — 1979
