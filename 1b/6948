	Оригиналното заглавие на „Саги за кралете на Севера“ е „Кралските саги на Снуре“ по името на техния автор — Снуре Стюрлюсон. Той е исландец по произход и принадлежи към висшата класа на средновековна Исландия. Превъзходен скалд (придворен поет в средновековна Скандинавия) и чудесен разказвач на саги, той е автор на прочутата Снуре-Еда, известна като Младата Еда. Докато живее или пребивава по различни поводи в Норвегия, Снуре събира устни и писмени разкази, балади, саги, легенди и накрая създава „Кралските саги“. Стойността на това произведение за норвежкия народ е неизмерима. Самите норвежци преценяват, че никой не е оставил толкова дълбоки следи в душата на народа и не е дал толкова силен тласък в развитието на норвежката литература и изкуство както Снуре със своята „Хаймскрингла“. По един или друг начин „Хаймскрингла“ представлява официалната история на Норвегия, във всеки случай за времето преди Реформацията. По тази причина предизвиква повече интереса на норвежците, отколкото на исландците. Събраните кралски саги на Снуре са преведени на много езици. Предговорът към българското издание е написан от проф. Иван Маразов.
