	„Зебрата“ — талисман за всички влюбени, мечтаещи за трайност на чувствата.
	Прочетете този роман, за да преживеете едно малко чудо: ще изпитате желание отново да се ожените за жена си и да повторите медения си месец.
	Героят на романа, Гаспар Соваж, по прякор Зебрата, е провинциален нотариус, но истинското му призвание е да обича собствената си съпруга. След петнадесетгодишен брак той превръща семейния си живот в забавен театър за реанимация на любовта, за да стане отново Любовникът на своята Камий. Зебрата успява да надхитри дори и собствената си смърт и в този негов последен триумф се концентрира посланието на романа: НЯМА ДРУГА СМЪРТ ОСВЕН ОТСЪСТВИЕТО НА ЛЮБОВ.


	На двадесет и шест години Александър Жарден има три романа зад гърба си, с които сякаш на шега направи мълниеносен пробив във френското книгоиздаване. Забелязан е още когато прохожда с „Глупакът“ /1986/, за който получава отличие като дебютант. А „Зебрата“ /1988/ му донася престижната литературна награда „Фемина“. Романът е сред най-търсените книги във Франция през миналата година, а сега по френските екрани ще се появи и филмовата му версия. Последната книга на автора — „Фанфан“ /1990/ даде повод отново творчеството на Александър Жарден да бъде оценено като явление в литературата на постеротизма.
