	Д-р Тотко Найденов е роден на 23 март 1948 г. в Ямбол. Женен е за д-р Петрунка Стоянова, с която имат четири деца. Има две висши образования — хуманна медицина и журналистика. Лекар, журналист, общественик, той е специалист по социална медицина и организация на здравеопазването, създател и главен секретар на най-масовото здравно неправителствено сдружение Национален Алианс „Живот за България“, в което членуват почти всички национални консултанти.
	Главен редактор на съсловния вестник „Български лекар“, д-р Найденов е създател и на професионалния им празник — Деня на българския лекар, на Националния ден на спасението, Белиновия симпозиум по УНГ болести, Чиловите дни, както и на най-високото професионално-съсловно звание „Лекар на България“. Автор е на десетки публицистични книги, между които „Аз, Лекарят“, „Съдебните лекари разказват“, „Защо и как се самоубива българинът“, „Любовни лекарски истории“, „Учуден от живота“ и др.
