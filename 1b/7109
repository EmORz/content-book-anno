	Кейт Куин е родена в Южна Калифорния. Учи в Бостънския университет където получава бакалавърска и магистърска степен по класическо пеене. Дъщеря на историк, тя израства с разкази за Юлий Цезар и Александър Велики; написва първата си творба на седемгодишна възраст, а след като гледа филма Спартак, решава един ден да издаде книга с герой гладиатор. Тази нейна мечта се превръща в реалност чрез романа й „Господарката на Рим“.
	В най-жестоката империя в историята на човечеството една робиня се издига до сърцето на властта…
	Рим през първи век след Христа: един свят на поквара, кръвопролития и тайни кроежи. Безмилостният и загадъчен император Домициан зорко следи всичко около себе си от страх, че отвсякъде го дебнат убийци… но не очаква смъртта му да дойде от ръцете на жената, която го очарова най-много на този свят.
	Страстна, музикална и умна, Теа е робиня, родена в Юдея. Купена за развлечение на злобната богата наследница Лепида Полиа, тя става съперница на господарката си за любовта на Ариус Варварина — най-свирепия гладиатор на Рим.
