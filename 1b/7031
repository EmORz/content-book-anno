	Пристигането на красива млада жена в Саутпорт, Северна Каролина предизвиква любопитството на местните жители. Единственото желание на Кейти е да избяга от грешките, допуснати в миналото, и да запази уединението си. Опитите й да се дистанцира от хората са провалени от енергичната и спонтанна Джо, в чието лице открива добра приятелка.
	Когато самотният баща Алекс влиза в живота й, Кейти е пленена от неговия чар и всеотдайните грижи, които полага за двете си деца. Въпреки резервите си тя се привързва към семейството му и осъзнава, че единственото й желание е да бъде част от него.
	Пред Кейти е поставено предизвикателството да изгради щастливо бъдеще върху руините на миналото. Когато неговите призраци се завръщат отново, тя разбира, че си струва да рискува всичко, за да получи щастието, което Алекс й предлага.
	Защото животът понякога е като буря, а любовта е единственият сигурен пристан.
	Никълъс Спаркс доказва умението си да разказва необикновените истории на обикновените хора. С шумен успех са приети филмите по незабравимите му романи „Последна песен“ и „С дъх на канела“. Екранизацията на „Пристан за двама“ е поверена на култовия режисьор Ласе Хелстрьом.
