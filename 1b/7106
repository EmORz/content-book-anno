	Творбите на английския класик Е. М. Форстър, познати и у нас („На гости в Индия“, „Ангелите там не смеят да пристъпят“), са композиционно съвършени, с изящен психологически рисунък, жив диалог. Романът „Хауардс Енд“ е още едно потвърждение на неизменната му хуманна позиция. Взаимоотношенията между героите, връзката им с природата, представата им за общественото устройство на света, чувството им за собственост, всичко това пресъздава една убедителна картина на живота в Англия около началото на века.
