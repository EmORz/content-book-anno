	Вал Макдърмид е автор на двайсет и пет световни бестселъра, преведени на 30 езика и продадени в над десетмилионен тираж. Тя е носител на много международни награди, включително „Златен кинжал“ на Асоциацията на автори на криминални романи за най-добър криминален роман на годината и наградата „Лос Анджелис Таймс“ за книга на годината. През 2009 е приета в Залата на славата за автори на трилъри, през 2010 е удостоена с престижния „Диамантен кинжал на Картие“.


	Неразрешима загадка се съхранява в „студените досиета“ на полицията във Файф: наследница на милионно състояние и синът й са отвлечени; при предаването на откупа младата жена загива, а детето изчезва безследно заедно с похитителите.
	Двайсет и пет години по-късно, в запустяла вила в Тоскана, британска журналистка се натъква на възможна следа по този отдавнашен случай. Повторното разследване е поверено на инспектор Карен Пири от отдел „Студени досиета“. Тя вече разследва друг случай от същия период — през 1984 година, по време на голямата миньорска стачка, изчезва миньор, за когото всички предполагат, че е станал стачкоизменник. Нови обстоятелства и доказателства по случая говорят, че изчезването може да има по-сложно и страшно обяснение.
	Старите грехове стават причина за нови убийства. По следите на престъплението тръгват милионерът, готов на всичко, за да открие изчезналия си внук, и журналистката, готова на всичко, за да се добере до желаното сензационно откритие. Неспокойните мъртви искат възмездие; любов и ненавист от миналото и настоящето, безогледна амбиция, алчност и страст въвличат инспектор Пири все по-надълбоко във владенията на мрака.
C>
	„Макдърмид владее до съвършенство убийствения си занаят.“
@	Дейли Мирър
C$
