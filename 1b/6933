	„Когато започнах тази борба, не очаквах, че ще я водя цял живот. Но скоро открих, че ще продължи много по-дълго. Истината, търсена и от асасините преди мен, все още е скрита, а враговете ми все още дишат, така че моята мисия продължава. Няма да спра, докато тя не бъде разкрита и тайната на моя ментор не се разбули. Моята орис повелява да загина, преди отговорите да бъдат открити, но един асасин не приема заповеди от никого…“
	Свят на мистицизъм, машинации и убийства. В него могъщите и влиятелните са готови на всичко, за да защитят своето господство. В него бунтът се заражда в най-тъмните улички и мрачни алеи. В него този, който има властта да убива, има и силата да променя света.
	Какво ти остава да постигнеш, когато си спечелил всичките си битки и си победил враговете си?
	За да получи отговорите на най-важните въпроси, Ецио тръгва по стъпките на Алтаир — Върховния учител асасин. Следвайки неговия път, той попада в Константинопол, сърцето на Османската империя, където нарастващата армия на тамплиерите заплашва да дестабилизира региона. За Ецио е настъпил моментът за решаваща битка…
