	Във време на пазарни войни за облика на писаното слово трима мъдри мъже се забавляват. Обединили тройна доза ерудиция и остроумие, журналистът Жан-Филип дьо Тонак, Умберто Еко и Жан-Клод Кариер ни канят на разговор за миналото, настоящето и бъдещето на книгите от хартия.
	Писал ли е Христос?
	Коя е една от най-опасните книги на света?
	Кой е първият автор?
	Кой е първият, който е писал за пари?
	Кой е първият издател?
	Кога автори на книги са скандирали: „Долу книгите!“?
	Кои са „разрушителите“ или „трошачите“ на книги?
	Какво не са предсказали фантастите?
	„Това не е краят на книгите“ е забележително издание — синтез на потенциала на двама съвременни интелектуалци (Еко и Кариер), притежаващи уникална обща култура и способност да я интерпретират, като боравят с огромна по обем многостранна информация, както и ведра, оптимистична и енергична битка за бъдещето на книгата. Авторите водят многочасов разговор за книгите и писателите — от Омир, Еврипид, Софокъл и Платон до Кафка и съвременните европейски и американски философи. Творчеството им, идеите, куриозите и парадоксите от живота им се интерпретират с изключително майсторство и размах. А коментарите на реалии от последните 20 години като интернет, компютърни програми, електронни книги, са професионални и много любопитни.
