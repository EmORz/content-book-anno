	В битието на обикновения съвременник вероятно няма по-голям и по-старателно прикриван позор от нещастната любов. Но романът „Виктория“ на световноизвестния норвежки писател Кнут Хамсун (1859–1952) отправя предизвикателство към модерното мислене, подчинено на култа към успеха. Човешките чувства, убеждава ни големият психолог, дори и най-трагичните, си остават неизмеримо по-велики и достойни от социалните конвенции. Хамсун пресъздава прастарата история за бедното момче, влюбено в принцесата от замъка, с дълбоко познание за бездните на човешките страсти, за тайнството на черно-бялата магия, свързваща мъжа и жената. Отдавна вече никой не пише тъй пламенно (но не сладникаво-сантиментално), тъй проницателно (но не суховато-аналитично) и тъй открито за лавата на чувствата под тънката кора на „здравия разум“ и за безуспешните опити на човека да потисне, забрави или трансформира в друга сфера опасната им енергия. С настоящото издание романът „Виктория“, вълнувал хиляди български читатели в първите десетилетия на века, достига до публиката в нов превод от оригинала.
