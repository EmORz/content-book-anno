	Ден и нощ рулетката се върти в Кан. На Лазурния бряг. В „Палм Бийч“. Милионери и милиардери от цял свят, принцове, които отделят по три милиона долара на ден само за бакшиши, проститутки, които могат да си позволят да загубят също три милиона за няколко минути, а сетне „да си пипнат“ любовник, да ядат спагети в Рим, да се любят в собствен самолет на осем хиляди метра височина и същата нощ отново да седнат пред игралната маса, за да загубят милионите на любовника си. Най-скъпо платената проституция на света, типове, които в басейна на най-скъпия хотел в Кан правят за развлечение на децата си корабчета от петстотинфранкови банкноти, преходни красавици, които с пръстчетата на изящните си крака побутват тези банкноти, истерични дукеси, любителки на бой по време на любов, за което им се плаща, без да се брои…
	Всичко това в романа на знаменития Пиер Рей, автор на „Аут“ и „Гъркът“! Критика на висшите финансови кръгове и техните лакеи? Не! Просто животът! Такъв, какъвто е! А дали може да стане той по-приемлив? За това трябва да помисли читателят в зависимост от това дали вярва, или не вярва в човека.


	Пиер Рей е роден през април 1930 година в Прованс, близо до Авиньон. Започва кариерата си като журналист, пишейки за изящните изкуства. Негови рисунки и статии са публикувани от всички по-големи френски вестници. Истинският му дебют е в „Пари прес“. Като хроникьор през 1959 година в „Пари жур“ печели наградата на парижката хроника. През 1965 година по молба на Жан Пруво става главен редактор, а после и директор на списанието „Мари-Клер“. Любимите му спортове са плуване и бокс. Публикува „Гъркът“ — своя първи роман бестселър. Следват „Вдовицата“, „Аут“ и „Палм Бийч“.
