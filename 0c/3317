	Неговата репутация го предшества, където и да отиде. Лорд Грях — най-прословутият женкар на висшето общество. Никоя жена не отблъсква чаровете му. Дамите забравят всяко приличие, щом попаднат в прегръдките му. Нищо не може да спре неговите завоевания, дори и момиченцето, за което се е оженил и е оставил в Шотландия. Светът е създаден, за да му угажда… докато не среща една красавица с канелени плитки, лек шотландски акцент и невинност, която опровергава твърденията й, че има много възрастен съпруг.
	Но лейди Кристи няма друг съпруг освен самия лорд Грях. Петнадесет години са минали, откакто го е видяла за първи път, но знае, че Сейнт Джон Торнтън — Синджън за приятелите и любовниците — е верен на репутацията си. Тя знае, че няма да й е трудно да го накара да я съблазни и така, без той да разбере, ще консумират брака си и тя ще се спаси от още по-непривлекателен съюз с начумерен шотландски благородник. Но не осъзнава колко трудно ще се откъсне от изкусителния вкус на греха…
