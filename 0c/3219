	След „дългото сбогуване“, „дългото очакване“ може би ще ви изненада. Но не се безпокойте… Колкото и да са различни, Чандлър и Спилейн имат едно общо качество — те са изключително талантливи и популярни. След Чандлър, Мики Спилейн ще бъде за вас едно истинско откритие. Впрочем, ние вече ви представихме нещо от него — „Аз съм съдът“. Но да дадем думата на Джони Макбрайт…

	Така ми го обясни Джони Макбрайт:
	„Ти вероятно никога не си бил подозиран в кражбата на 200 000 долара или в убийството на областен прокурор. Щастливец!! А аз съм заподозрян в извършването и на двете. Това се случи преди шест години в едно градче, наречено Линкасъл. Въжето на врата ми бе абсолютно сигурно, така че ми се наложи да си плюя на петите и да оставя тъпите ченгета да оправят кашата.“
	И ето, сега отивам в Линкасъл, за да видя какво мога да оправя. Първото нещо, което откривам под повърхността, е, че градчето гъмжи от корупция. Корупция, която те хваща за гърлото и можеш да бъдеш сигурен, че познавам някои от хората, които го заливат с отрова. Наистина ги познавам, макар че никога по-рано не съм бил в Линкасъл.
	Но дали е така?…