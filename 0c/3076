	През 1987 г. блестящият студент по физика Алекс Коневич е изключен от Московския университет заради частна предприемаческа дейност. През 1991 г. той вече притежава 300 милиона. Алекс се хвърля в икономическия хаос на разпадащия се Съветски съюз и създава бизнес империя с невероятната си находчивост… и с помощта на Елцин, чиято президентска кампания спонсорира.
	Но когато шестима служители на Алекс са убити в един ден, той наема бившия заместник-директор на КГБ Сергей Голицин за шеф на охраната си. Колкото и съобразителен да е Алекс в бизнеса си, той не може да предвиди заговора между Голицин и мафията да присвоят богатството му, да го уличат в ограбването на собствената му банка и да го убият.
	Отвлечен, пребит и заставен да прехвърли авоарите си на поръчителя на похищението му, Алекс успява да избяга в Съединените щати заедно със съпругата си. Но вместо да получи там убежище, самият директор на ФБР го използва като пионка в отношенията си с руснаците и той попада в затвора. Ала руската мафия ще го стигне и там.
