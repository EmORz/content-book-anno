	Английската писателка Шарлот Бронте (1816–1855) е добре позната на българските читатели с романите си „Джейн Еър“ и „Вийет“. Централна тема в романа й „Шърли“, публикуван през 1849 г., е стремежът на английската жена да бъде пълноправен и пълноценен член на обществото, неутолимият й копнеж към хармония и красота в човешките отношения, към социална и нравствена свобода. Наполеоновите войни и първите стихийни въстания на английските работници през четиридесетте години на миналия век служат като мащабен фон, върху който Шарлот Бронте рисува образа на красивата, горда и свободолюбива Шърли, която желае сама да избере своята съдба и човека, комуто ще повери ключа, към непокорното си, но изпълнено с нежност сърце. Общественозначимото и личното се преплитат в романа, за да изградят сложните измерения на многоликия живот, в който човешката любов е спътница на всичко красиво и добро.