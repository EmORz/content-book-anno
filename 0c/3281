	Когато вашите прабаби са били големи, колкото сте вие сега, преди сто години, в хърватското градче Огулин се родила Ивана Бърлич-Мажуранич. Разговорите и заниманията в нейното семейство отрано й вдъхнали любов към литературата. Дядо й е бил известният хърватски поет Иван Мажуранич, баща й също е бил писател. Ивана Бърлич-Мажуранич продължава тяхното дело. Писала е есета за възрастни, стихотворения и разкази за деца. За своите „приказки от едно време“, издадени през 1916 година, и поради своето сладкодумие тя получила прозвището „хърватския Андерсен“. Книгата „Чудните приключения на чирака Хлапич“ е излязла от печат за пръв път през 1913 година. Понеже станала любимо четиво на малките читатели, тя е издавана много пъти оттогава. Хлапич е бил между любимите герои на много поколения деца. И днес човек следи с вълнение и обич всяка стъпка от приключенията му.
	Ивана Бърлич-Мажуранич е починала в Загреб през 1938 година.
	През 1974 година в родината й бе чествана тържествено стогодишнината от нейното раждане. Книгите й са превеждани на руски, френски, чешки и други езици. Българският читател за пръв път се запознава с превод на нейна книга.
