	Блуър е идилично, красиво градче с един голям недостатък — разположено е на т.нар. „алея на ураганите“. Подаден е сигнал за тревога и всички се подготвят да посрещнат наближаващото торнадо, а докато стихията набира сили, три привидно несвързани събития заплитат в една нишка много съдби.
	Карл Хърболд е хитър, умен и абсолютно откачен тип, който не се спира пред нищо. Скроява подъл план и успява да избяга от затвора. Крайната му цел е Мексико, но преди това решил да мине през едно ранчо край Блуър, където никой не го очаква…
	Шериф Ези Хадж тържествено и с почести излиза в пенсия. Празникът обаче не му се услажда, защото се оттегля с чувство на поражение и горчивина — гложди го мисълта за така и неразкритото убийство на Патси Маккоркъл, младо момиче, известно в града с лекото си поведение. Макар и пенсиониран, шерифът решава сам да продължи разследването. А подозренията го отвеждат там, където най-малко предполага…