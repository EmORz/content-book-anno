	Безценната статуя на Златния дракон стои скрита от векове в малко и непознато за света кралство сред върховете на Хималаите. Според легендата, обсипаната със скъпоценни камъни реликва, символ на нацията, притежава невероятната способност да предсказва бъдещето. На нея се дължат дългите години мир и безметежно благоденствие по тези земи. Спокойното съществуване на народа обаче изведнъж се оказва застрашено от необузданата човешка алчност.
	В „Кралството на Златния дракон“ Исабел Алиенде ни кани да участваме в двойно приключение. Александър Колд, неговата баба Кейт и Надя Сантос, главните герои от „Градът на Зверовете“, отново са заедно и ги очакват нови премеждия, този път сред суровата и девствена природа на Хималаите. Същевременно завладяващото перо на Исабел Алиеде ни разкрива основни положения от будисткото учение в лицето на един лама — учител и духовен водач на Дил Бахадур, младия престолонаследник на Забраненото кралство, когото монахът води по пътя на будизма и му показва стойността на състраданието, природата, живота и мира.
