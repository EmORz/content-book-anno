	_„Тайнственият остров“_ — шедьовърът на Жул Верн, обединяващият финален роман на знаменитата трилогия „Капитан Немо“ — „Децата на капитан Грант“ — „Тайнственият остров“, има всички основания да бъде поставен в основата на библиотека СВЕТОВНА ФАНТАСТИКА. Най-малкото защото това е наистина шедьовърът на Жул Верн — всепризнатият основател на научната фантастика: Вие държите в ръцете си една необичайна книга, съчетаваща елементи на утопия и на робинзониада, светла, лека, оптимистична и увлекателна. С майсторското включване на необясними загадки, с постоянно нарастващото напрежение и наистина интересен сюжет, тя ще ви държи в трепет до края. Дори и само затова, че е просто една интересна книга!
	За щастие „Тайнственият остров“ е и още нещо, несрещано твърде често в литературата с напрегнат, приключенски сюжет — това е книга, която облагородява. А чудесната вяра във възможностите на човека, просветеният хуманизъм на героите и неповторимата атмосфера на „Острова“ я обричат на незабравимост.
	„Тайнственият остров“ е уникална, защото е едновременно много неща: и приключенска литература, и утопия, и робинзониада, и научно-техническа фантастика, и химн на човешкия труд и творчески възможности, дори истински „екшън“ на моменти или пък криминална литература с интелектуални загадки „а ла Агата Кристи“; понякога се превръща дори в морско-пиратски роман, а през цялото време е и нещо много рядко — чаровен модел на цялата еволюция на човека, от каменните оръдия, първия огън и първите опитомени животни и растения, до телеграфа и Библията. Само че еволюция не за 2 милиона години, а събрана само в две-три.
	Може би някои от „по-техническите“ романи на Верн, като „Пътуване до Луната“ или „Капитан Немо“, да имат доста остарели елементи. Не и „Тайнственият остров“. Това е книгата, с която Жул Верн пресече целия XX век и уверено навлиза в XXI. Прочетете я сега. И отново я прочетете след 20 години — да кажем, в 2013-та — може би заедно с вашия син или внук. И ще се убедите, че е така.
	Ако не сте съгласни — пишете ни да ви я сменим.
	Библиотека СВЕТОВНА ФАНТАСТИКА тогава ще ви предлага вече най-доброто от двадесет и първото столетие.
