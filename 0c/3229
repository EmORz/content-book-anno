	Две момчета, излезли в гората на лов, се натъкват на ужасна находка: всред храстите е проснато тялото на красиво момиче, все още живо, но плувнало в кръв, а до него — труп на новородено. Коя е тя? Как е попаднала в този пущинак сама и в това състояние? Преследва ли я някой, или тя бяга от нещо?… Така младата Лидия се озовава заедно с тайните си във фургона на Мама Лангстън и под нейните грижи се връща към живота. Но скоро се налага да се премести не къде да е, а в леглото на Рос Коулман — суров, избухлив мъж, хладнокръвен стрелец и корав бивш войник, от когото се побояват всички в групата заселници, потеглили към новите земи в Тексас. Под прицела на пронизващите му зелени очи у Лидия се събуждат кошмарите на миналото, но тя не подозира, че сама е повод у Рос да се събудят демони, които го преследват от години… И докато по стъпките и на двамата се прокрадват настървени преследвачи, решени да си разчистят сметките на всяка цена, едно дете се превръща от повод за яростни разпри в причина между Рос и Лидия да възкръсне най-красивото и спасително от всички човешки чувства — Любовта…