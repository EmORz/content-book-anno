	През 1991 г., когато норвежкият философ Юстайн Гордер написва „Светът на Софи“, той си мисли, че роман за историята на философията ще предизвика интерес само сред специалисти. Четири години по-късно тази книга е най-продаваният роман в света.
	Опитът на Гордер да разкаже в достъпна форма историята на философията се оказва триумфален. Книгата е преведена на 50 езика и е продадена в над 25-милионен тираж. Романът е претворен в мюзикъл, игрален филм, телевизионен сериал, компютърни игри…


	Юстайн Гордер е роден през 1952 г. в Осло, столицата на Норвегия. Баща му е директор на училище, а майка му — учителка и автор на детски книги. Ю. Гордер завършва университета в Осло, където изучава скандинавска литература, теология и философия.
	След като се оженва през 1974 година, той започва да пише учебници по философия и богословие. През 1981 година заедно със семейството си се премества в Берген, където няколко години преподава философия.
	През 1986 година публикува първата си книга с художествени творби — сборника „Diagnosen og andre noveller“. След това пише книги за деца. Издаденият през 1990 година роман „Тайната на пасианса“ е отличен с наградата на литературните критици на Норвегия и на Министерството на културата на Норвегия. Най-голям обаче се оказва успехът на „Светът на Софи“.
	През 1997 г. Юстайн Гордер и неговата съпруга основават Фондация „Софи“, която присъжда ежегодна международна награда за екология в размер на 100 000 долара — една от най-големите награди в областта на екологията.
