	„Изкуство и достойнство“ — в тези две думи на Гоген сякаш е резюмиран животът и моралът на гениалния художник Дега — неговият най-дълбок смисъл. Той, който приживе е минавал за мизантроп, в същност е бил рядък образец на хуманизъм — хуманизъм не на красивите фрази, а на реални дела, вдъхновени от вроденото му чувство за дълг, от фанатичната му вяра в истината, от драматичния му напор към съвършенството, към голямото изкуство, което той, безкрайно самокритичен, неуверен и изумително скромен, никога не е мислил, че е в състояние да достигне…
	Преди да настъпи краят му, Дега казва на своя приятел, художника Форен: „Не искам никакви надгробни речи — но след малко добавя — впрочем, Форен, можете да кажете само едно изречение:
	Той много обичаше да рисува!“
