C>
	Той се вцепени. Отдавна четеше графитите по стълбовете, ала за пръв път написаното го развълнува до дъното на душата. Заплашителното послание му се стори като безмълвно съобщение, което градът автоматично регистрира в съня си; таен вестник, който не се влияе от егоистични интереси и страх от нарушаване на общоприетия морал, и помества искрените мнения на хората. За Нюман усещането беше, сякаш е уловил изплъзващия се поглед на града и е проникнал в съзнанието му.
C$
	„Фокус“ е единственият роман на бележития драматург и изтъкнат интелектуалец Артър Милър. Известен със своята чувствителност към проблемите на заобикалящия го свят, творецът не може да подмине с безразличие най-болезнените теми на времето. Така се ражда „Фокус“ — плод на личните впечатления на създателя си и неотложността на въпросите, разяждащи обществото. Все така актуална, творбата на Милър е роман за превъплъщенията, бездушието и изкривения поглед. Защото се изисква доста смелост да застанеш пред огледалото на реалността и да видиш себе си…
