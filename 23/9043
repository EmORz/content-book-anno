	_Мефисто_ е един от последните романи на Джон Банвил — утвърдено име в съвременната ирландска литература, което за пръв път се издава на български език.


	Главният герой на романа Гейбриъл Суон е младеж, който се разкъсва от вечната дилема на учения и твореца: дали да плати цената за даденото му свише призвание или да търси удовлетворение в скромните човешки радости на живота. Тъй като е надарен математик, смята, че разрешението може да се сведе до едно още неоткрито уравнение, което „да разкрие порядъка на привидно хаотичния свят“. Задачата е трудна, но неочаквано му се явява странен помощник с още по-странна свита. Фаустовската сделка, разгледана в съвсем модерен план, е сключена, и както се полага, цената й е висока.


	Джон Банвил е носител на много литературни награди сред които на Обединените ирландски банки, на Американо-ирландската литературна фондация, а през 1981 неговият „Кеплер“ спечели и наградата на английския „Гардиан“ за най-добър роман на годината. Сред най-известните му заглавия са „Доктор Коперник“, „Кеплер“, „Писмото на Нютон“, „Мефисто“, „Духове“ и „Недосегаемите“.
