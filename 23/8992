	Романът „Позор“ е многопластово, нюансирано повествование за човешкото поведение, за възприетите норми, за границите на толерантността, за контраста между градския живот и бита в южноафриканската провинция, където смъртта е ежедневие и отношението към нея е като към живота. Петдесет и две годишният Дейвид Лаури, преподавател по литература в университета на Кейп Таун, е към края на професионалния си път и вече два пъти се е женил и развеждал, когато заради връзката си с една студентка е обвинен в сексуален тормоз. Лаури отказва да „се покае“, подава оставка и заминава при дъщеря си Люси, собственичка на малка ферма. Тук героят се опитва да намери смисъла на живота в едно на пръв поглед просто и лесно съществуване. Но социалният разрив е достигнал дори този затънтен край и насилието не пощадява и собствената му дъщеря, която става жертва на омразата, превърнала някогашните роби в палачи. Постепенно загубил връзка с външния свят, героят намира утеха в операта, която композира, посветена на последната любов на лорд Байрон.


	Дж. М. Кутси (р. 1940 г. в Кейп Таун) е световноизвестен южноафрикански писател, езиковед, преводач и преподавател, двукратен носител на „Букър“ и Нобелов лауреат за литература през 2003 г., пишещ на английски език. Завършва математика и филология; през 60-те години живее в Лондон и работи за IBM, прави докторска дисертация за творчеството на Бекет в Тексаския университет. От 1984 до 2002 г. работи и преподава в Южноафриканската република, а от 2002 г. насам живее в Австралия. На български е преведен романът му „В очакване на варварите“. „Позор“ е удостоен през 1999 г. с престижната награда „Букър“ (Кутси е единственият писател, спечелил това отличие два пъти).
