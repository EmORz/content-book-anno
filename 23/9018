#	Всяка сценична илюзия се състои от три части: подготовка, изпълнение и „престиж“, или ефект.
	През 1878 двама млади илюзионисти влизат в конфликт по време на спиритически сеанс. От този момент животът и на двамата се превръща в мрежа от лъжи и разкрития, докато всеки се мъчи да заблуди и изобличи другия. Съперничеството им ги води до върховете на кариерата им, но с ужасни резултати. В стремежа си да се унищожат взаимно, те използват всичките си магьоснически умения — най-висша манипулация и най-тъмна наука. Ще се пролее кръв, но това няма да е достатъчно. Накрая наследството им ще премине към следващите поколения — към потомците им, които за да запазят разсъдъка си ще трябва да разплетат завещаната им загадка.
	Този роман е като зашеметяващо магическо представление с всички задължителни реквизити — спиритически сеанси, различни разказвачи, семейно проклятие, двойници, загубен бележник, безтелесни духове, къща с призраци, дяволски машини, телепортация и изобилие от ужаси със специални ефекти от самия Никола Тесла.


	През 2006 Кристофър и Джонатан Нолан правят филмовата адаптация на романа с Крисчън Бейл, Хю Джакман, Скарлет Йохансон и Дейвид Бауи. Историята във филма е малко по-различна от книгата, като изяснява някои неща и пропуска други. Филмът има две номинации за „Оскар“ и печели много други награди.


	Кристофър Прийст е английски писател, автор на единайсет романа, три сборника с разкази, критични статии, биографии, повести и детски книги.
	През 1996 година печели наградата „Световна фантастика“ и наградата „Джеймс Тейт Блек Мемориъл“ за романа си „Престиж“, по който Кристофър Нолан снима филм през 2006. Романът „Раздяла“ получава наградата „Артър Кларк“ и наградата на Британската асоциация за научна фантастика. Последният му роман „Островитяни“ печели наградата на Британската асоциация за научна фантастика (2011) и наградата „Камбъл“ (2012).
	Прийст и съпругата му, писателката Лий Кенеди, живеят в Хейстингс, Англия, с децата си.
	Повече за автора и книгите му може да научите от неговия сайт: www.christopher-priest.co.uk
