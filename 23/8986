	Героите стоят на безсмислена стража над долината на Осранг и никой не знае, а и нехае, нито кой ги е поставил там, нито колко отдавна, нито защо. Под тях били погребани героите от старите времена, казват някои. Но сега времената са други, Северът има нов крал и нови порядки.
	Дау Черния, Защитника на Севера, човек, затрил повече народ от зимата и с репутация по-черна от тази на чумата, иска Героите на всяка цена. А той не е човек, склонен на отстъпки. Преди шест години, когато изкачи планини от трупове и преплува реки от кръв, за да седне на стола на Скарлинг, не бе отстъпил и педя от Севера, няма да го направи и днес. За цял хълм и дума да не става.
	Непретенциозният хълм с каменния кръг на върха е ключът към долината и пътя за Карлеон — ключът към бързото приключване на войната в Севера. Висшият съвет е нетърпелив, все пак от войната има полза до момента, в който не се намери по-евтина алтернатива. И заповедта е ясна — с всички сили към Карлеон, през долината на Осранг, покрай някакво незначително възвишение, наречено Героите.
	За Бремър дан Горст не е важно колко стръмен е склонът към изкуплението на грешките от миналото — ще го изкачи какъвто е. За него не е от значение колко кръв ще пролее, пък било то и собствена, по обратния път нагоре.
	За последния доблестен мъж в Севера няма път нито нагоре, нито назад. След един цял живот, прекаран в битки и сражения, той помни едно: избираш главатар, държиш се за момчетата в дузината и свършваш каквото ти е наредено — така е редно. Да удържи някакъв хълм, няма да му върне пропилените младини, няма да изтрие спомените за онези, които са обратно при пръстта, но Кърнден Гушата ще постъпи както е редно.
	Никой не е нито само страхливец, нито само герой — всичко зависи от това как ще се стекат обстоятелствата…
