	Дейвид Армитидж е борещ се с живота, неособено успешен писател, който от тринайсет години работи в книжарница. Жена му се опитва да пробие като актриса и двамата се местят в Холивуд, подгонили големия късмет, за да открият, че трябва да се бъхтят от сутрин до вечер само за да си платят сметките — той като продавач в магазин, тя също като продавачка, но в телевизионен канал. Тогава им се ражда бебе и проблемите истински набъбват. Дейвид обаче упорито пише пиески и сценарии и дори успява да си намери агент, който вярва в него — наистина късмет в света на Холивуд. И тогава идва бленуваното телефонно обаждане — едно студио е проявило интерес към негов сценарий. Следва мечтаният успех, съпроводен от още по-големи пари, и Дейвид напуска семейството си, за да заживее с разкошната си любовница. Изкушенията, на които не устоява, растат лавинообразно и изведнъж всичко тръгва по нанадолнището. Късметът ли му изневерява, или се случва нещо наистина зловещо?
	Дъглас Кенеди притежава завидното писателско умение да въвлече читателя в повествованието, да го направи част от разказа, да го накара да се отъждестви с някой от героите и да участва в приключението до последната буква. Да се каже за книгата, че те държи със затаен дъх от начало до край, е изтъркано клише, но „Изкушение“ действително поддържа напрежението по този начин и — да използваме друго клише — е една много добре разказана история.


	Дъглас Кенеди е роден през 1955 г. в Ню Йорк. Следва в Дъблин, Ирландия, където след дипломирането си основава театрална трупа, а по-късно е поканен за ръководител на един от най-престижните ирландски театри — „Аби“. Тогава именно започва да пише, а на 28-годишна възраст се отдава изключително само на писателска дейност. През 80-те години излиза романът му „Живот назаем“ и му осигурява постоянно място сред най-продаваните автори на планетата. Книгите на Дъглас Кенеди са преведени на 16 езика, а през 2006 г. той получава най-високото литературно отличие на Франция — кавалер на ордена за литература и изкуство. Днес живее в Лондон с жена си и двете си деца.
