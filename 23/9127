	Три неуспешни опита за терористични атаки във Вашингтон предизвикват масова паника. Америка е обхваната от антиислямски настроения. Джо Демарко, харизматичният юрист детектив и „момче за всичко“ на председателя на Камарата на представителите от „Вътрешният кръг“ и „Вторият периметър“, се оказва намесен в общата истерия, когато неговият шеф, колоритният Джон Махоуни, му възлага непосилната задача да установи кой се крие зад всичко това.
	Много бързо на радара на Джо Демарко изплува твърде краен законопроект, внесен от младши сенатор от Вирджиния. Той е насочен срещу гражданските права на мюсюлманите в САЩ и настоява за насилственото им депортиране. Опитът да се забие самолет в Белия дом налива вода в мелницата на консерваторите, но председателят Махоуни е убеден, че страната няма нужда от такива крайни мерки. Нужно е успокоение и отрезвяване, което само истината може да донесе. А до нея може да достигне единствено напористият Джо Демарко, подкрепян от бившата — или все още действаща — агентка от разузнаването Ема и търгуващ с поверителни сведения високопоставен правителствен служител.
	Пълен с достоверна вътрешна информация от коридорите на властта във Вашингтон, третият роман на Майк Лосън уверено го поставя в първата редица на майсторите на политическия трилър днес.
