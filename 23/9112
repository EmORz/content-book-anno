	Романът „Хора или животни“ ще срещне българските читатели за първи път с един интересен съвременен френски писател хуманист — Веркор.
	Възкресил традициите на философския роман, той го обнови с проблемите, вълнуващи нашето съвремие. Постави си като първа писателска задача да обезпокои, да тревожи съвестта на хората.
	Главният герой на романа „Хора или животни“ е убил едно същество, полуживотно, получовек. Общественото мнение трябва да реши важен проблем — какво е човекът?
	Веркор така майсторски съчетава фантастиката с действителни научни постижения, че читателят трудно може да отгатне къде свършва науката и къде започва въображението.
	Героите му са обикновени хора, в ума и сърцата, на които зреят решения и мечти, изключителни по своята сила и напрегнатост.
