	Тъмната история на света!
	__Кървавото евангелие__ ще ви разтърси с разкритията си за тайната история на света. Защо католическите свещеници носят кръст на гърдите си? Защо дават обет за целомъдрие? Защо монасите крият лицата си под качулки? И защо Римокатолическата църква твърди, че освещаването на виното по време на литургия го превръща в кръвта на самия Христос? Отговорите на всички тези въпроси са свързани с тайна секта във Ватикана, за която се носят само слухове, но чието съществуване е било изложено на показ пред всички от самия Рембранд — таен орден, известен просто като сангвинисти.
	И едно предупреждение: някои книги никога не трябва да бъдат намирани и отваряни!


	Тази книга е художествена измислица. Имената, героите, местата и събитията са продукт на въображението на авторите или се използват фиктивно и не бива да се възприемат като действителни. Всяка прилика с реални събития, места, организации или хора, живи или мъртви, е чиста случайност.
	Земетресение в Масада, Израел, убива стотици и разкрива гробница, изсечена в сърцето на планината. Трима изследователи, военният криминолог сержант Джордан Стоун, отец Рун Корза от Ватикана и блестящата като учен, но лишена от житейски илюзии археоложка д-р Ерин Грейнджър, са изпратени да изследват зловещата находка — подземно светилище, в което има разпънато мумифицирано тяло на малко момиче.
	Безмилостна атака срещу обекта ги принуждава да побегнат и да се впуснат в надпревара за онова, което някога е било пазено в саркофага в гробницата — книга, за която се говори, че е написана от ръката на самия Христос, и която пази тайните на Неговата божественост. Но врагът, който ги преследва, е необичаен — сила на древно зло, водено от невъобразимо амбициозен и коварен лидер.
	Ерин и двамата й спътници преминават през рушащи се гробници и великолепни църкви, за да се изправят срещу неприятел, съществуващ от хиляди години, още по времето, когато мерзки зверове са ловували в тъмнината на света до момента, когато Христос е направил чудодейното си предложение за спасяване на прокълнатите за вечни времена.
