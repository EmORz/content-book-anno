	Непознатият, забравеният или забраненият шедьовър на Марио Пузо? Възможен ли е подобен абсурд? Изглежда в нашия свят всичко е възможно. Романът е публикуван през 1967 г., но в следващите 41 години никой не споменава и дума за него — до есента на 2008 г., когато е обявен за литературна сензация. През 1967 г. Студената война все още е в разгара си, а това означава — или си с нас, или си против нас. Да, но Марио Пузо показва, че методите, с които действат ЦРУ и Гестапо, са едни и същи. Че ЦРУ съзнателно прикрива видни политици от Западна Германия, свързани с режима на Хитлер. Наистина неудобна тема.


	Майкъл Рогън е математически гений и създава шифрите, използвани от американската армия през Втората световна война. После е изпратен на секретна мисия във Франция, но групата му е разкрита. Текат последните месеци на войната. Седем гестаповци се гаврят с него. Жена му, която е бременна, също е измъчвана и умира. Часове преди Съюзниците да освободят Берлин, той е разстрелян, но оцелява по чудо. Десет години по-късно, вече натрупал милиони от компютърните технологии, които разработва за Пентагона, Майкъл се завръща в Европа, за да издири убийците си.
