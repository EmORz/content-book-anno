	Американецът Джеймс Мичънър е роден през 1907 г. Още с първата си книга „Разкази от Южния Пасифик“ получава признание и става носител на наградата „Пулицър“. Блестящо защитена докторска степен, проучвателска работа в престижни световни университети, преподавателска дейност в Харвард — тези моменти от биографията на писателя неизменно слагат своя отпечатък върху богатото му белетристично творчество, с голяма литературна и познавателна стойност, в което талантът на разказвач от висока класа е съчетан с проникновения поглед на изследовател и тълкувател.


	„Хаваи“ (книга втора) е продължение на вълнуващия, епически разгърнат разказ за потомците на достолепните фамилии, изградили облика на Хаваите с дръзновеното вдъхновение на първооснователи. Сблъсъкът между традиционното мислене на предците и модерното световъзприемане на съвременните строители на живота на островите, идейните и военните стълкновения на XX век, неизбежните социални конфликти придават нови измерения на тази знаменита творба, преведена и издадена в цял свят.
