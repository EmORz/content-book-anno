	__Истината за Колумб, изгубеното съкровище на тамплиерите, пиратството и произходът на масонството в Америка.__
	В търсенето на „Тайната на Христофор Колумб“ авторът се връща хиляди години назад в историята на морските приключения. Тръгвайки от древността и корабите на финикийците и на други цивилизации, Дейвид Хатчър Чайлдрес започва невероятно проучване, което стига до Средновековието и предоставя най-интересните и непознати свидетелства за известния Орден на Храма — например за неговия огромен флот, който си съперничи с най-големите морски сили от епохата.
	Хатчър Чайлдрес разкрива изненадващите пътешествия на мореплавателите от най-мистериозния известен религиозен Орден в историята, които ги отвеждат до самия американски бряг. Това е теория, която би могла да обясни огромното количество злато, собственост на тези бойци монаси, за чийто произход се разпространяват различни легенди.
	Какво се случва с този флот и тайните му? По една абсолютна спирала от мистерии ще се запознаем с такива необичайни места и събития, като Шотландия на митични владетели, Американската революция или Карибите от XVI век, крале, пирати, масони, сектата на хашишините.
	Този разказ неминуемо ще ни отведе до една от най-важните личности в историята — Христофор Колумб, чийто живот все още крие много тайни. Загадки, които стават още по-многобройни с изследването на Чайлдрес, според който Колумб може би е роден на Майорка и е имал възможност да се свърже с еврейски картографи от острова, чиито предци два века по-рано са служили в тамплиерския флот.
	Защо Исабела Кастилска, една от най-могъщите кралици по онова време, се доверява напълно и отпуска средства на един непознат мореплавател на име Христофор Колумб? Дали тези средства за откривателя на Америка не са от баснословните тамплиерски съкровища?


#	Загадките на тази история:

	Имало ли е морска война между тамплиерите и Ватикана, която продължава векове след изчезването им?
	Дали митичното злато на Ордена на тамплиерите не идва от пътуванията на флота му до Америка векове преди раждането на Колумб?
	Роден ли е Колумб на Майорка?
	Какво предлага Колумб на кралица Исабела Кастилска?
	Какво свързва тамплиерския флот с митичните карибски пирати?
	Каква е връзката между оцелелите членове на Ордена на тамплиерите, масонството и Американската революция?
