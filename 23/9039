	При корабокрушение в южните морета швейцарско семейство с четири деца попада на необикновен остров. Представете си място, където живеят слонове, тигри, маймуни, диви биволи и кенгура. Семейството се залавя за работа, момчетата ловуват с пушки и лъкове, карат лодки, яздят. Необитаемият остров скоро се превръща в градина, която е трудно да изоставиш…


	Йохан Дейвид Вис (1781–1830). Философ, пастор и педагог, днес Вис е известен главно с детската си книга „Швейцарското семейство Робинзон“.
	Почти няма сведения за живота на автора. Роден е в Берн, Швейцария. След като завършва училище, учи в няколко немски университета. На двадесет и пет годишна възраст става професор по философия в Бернската академия. Става и главен библиотекар и запазва двете длъжности до края на живота си. Сред другите книги на Й. Вис има двутомен философски труд, публикуван в Германия през 1811 г., и три сборника с швейцарски народни приказки. Той е автор и на текста на химна на Швейцария.
	„Швейцарското семейство Робинзон“ е вдъхновена от книгата „Робинзон Крузо“ на Даниел Дефо, написана през 1719 година. Бащата на Вис, впечатлен от приключенския роман на Дефо, предлага на Йохан да постави в същите условия цяло семейство. Оригиналът е написан на немски и публикуван за пръв път в две части в Цюрих около 1812 година. Книгата има над двадесет френски издания. Първият превод на английски се издава през 1814 година. „Швейцарското семейство Робинзон“ става по-популярна на английски и френски, отколкото на немски. Много от изданията са адаптирани, като се пропускат религиозните пасажи и се обновява информацията, свързана с природните особености на необитаемия остров. Историята е любимо четиво на малки и големи вече близо двеста години.
