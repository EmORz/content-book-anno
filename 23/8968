	На пръв поглед можеше да е какво ли не — камък или дори възлест корен, докато не погледнеш отблизо. От мократа пръст стърчаха костите на човешка ръка.
	Откриха заровеното в тресавището тяло преди десет години. И решиха, че е дело на психопата изнасилвач Джером Монк, известен с манията си да убива тийнейджъри. Оставаше само да открият последните две жертви. Но търсенето приключи без резултат. А и след като Монк бе прибран до живот зад решетките, никой не виждаше смисъл да проучи внимателно случая. За живите — Дейвид Хънтър и останалите от екипа, животът продължи. А мъртвите останаха неоткрити, запазили своите ужасни гробовни тайни.
	Сега обаче кошмарната истина започва да изплува. Монк е избягал от затвора и по всичко личи, че е набелязал за свои следващи жертви всички от злополучния екип отпреди десет години. Подмамен да навлезе сам в тресавището от отчаян зов за помощ, Дейвид Хънтър осъзнава, че нито сегашните, нито събитията от миналото са такива, каквито изглеждат. И с всяко ново прозрение, с всяка следваща стъпка навътре в блатистата местност той открива истината за ужасяващи престъпления, родени от болен ум, който като че ли не е Джером Монк.


	Учител по испански, барабанист, разследващ журналист — Саймън Бекет е черпил житейски опит от различни сфери на живота, преди да приеме предизвикателството на перото и да нагази в дълбоките води на криминалния трилър. В основата на романите на младия талант са залегнали записките му по време на назначенията му към полицията — акции по залавяне на наркотрафиканти, обискиране на бордеи, престрелки и най-вече времето, прекарано в знаменитата Ферма за трупове.
	Така се ражда идеята за нестандартния му герой с интригуващ характер — Дейвид Хънтър, чиито разследвания и разкрития са преведени на 20 езика.
