	Белами Листън е само на дванайсет, когато по-голямата й сестра Сюзан е убита през един далечен дъждовен ден, обхванат от свирепа буря.
	Оцеляла от семейната трагедия, осемнайсет години по-късно Белами публикува под псевдоним първия си роман — „Ниско налягане“ — който бързо се превръща в истински бестселър и жъне бурен успех. Историята се основава върху убийството на Сюзан — нерешеният случай, както и загадката кой се крие зад псевдонима на автора, разпалват стръвта на репортерите до крайност и скоро самоличността на Белами е разкрита. Избухва шумен скандал около семейството й. Самата Белами неочаквано се превръща в мишена на брутален нападател, който или иска истината около убийството на Сюзан да си остане неизвестна, или — което е още по-опасно — търси отмъщение заради човек, обвинен по грешка и осъден за убийството. За да разпознае преследвача си, Белами трябва да се изправи срещу злите духове от миналото, включително срещу Дент Картър — някогашният приятел на сестра й и един от основните заподозрени по делото.
	Колкото по-дълбоко Белами разравя мистерията около гибелта на Сюзан, толкова по-разтърсващи са изплувалите детайли от престъплението, които я насочват към кръга на най-близките й хора… Измъчвана от тежки спомени и разкъсвана от противоречивите си чувства към Дент, но решена на всяка цена да се добере до верните отговори, Белами няма да се откаже от преследването на убиеца. Освен ако убиецът на Сюзан не удари пръв…
