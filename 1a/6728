	Първи роман от световноизвестната трилогия на Ян Гиу за Арн, рицаря тамплиер, по която е заснет едноименният филм, най-скъпата кинопродукция, правена в Европа. Блестящо повествование, разказващо за събития от XII век, за възвишени идеали, силни чувства и грозни конфликти.

	В лето Господне 1150-то се ражда Арн Магнусон. Израства сред монасите в манастира Варнхем и получава завидно за времето си светско и духовно образование, научава се да си служи с меч и щит. Монасите отрано разбират, че на Арн не е отредено да облече монашески одежди, а че му е съдено да стане воин на Христа и рицар тамплиер в Светите земи. Той оцелява при всякакви премеждия, което кара наставниците му да мислят, че той не е обикновен и явно трябва да изпълни отредена му от Бога мисия.
	Когато 17-годишният Арн напуска манастира, той е посветен в рицарски сан, но бързо е въвлечен в кървавата борба между претендентите за кралския престол. Към още по-опасни изпитания ще го подтикне любовта му към красивата Сесилия — чувство, за което той трябва да плати скъпо…