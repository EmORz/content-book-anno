	Лоран Гунел е френски писател и психолог, специалист по личностно развитие, получил образование във Франция и Съединените щати. Още първата му книга, „Човекът, който искаше да бъде щастлив“ (ИК „Колибри“, 2009), има колкото неочакван, толкова и феноменален успех. Само във Франция са продадени 200 000 екземпляра, а правата са закупени от 13 страни. В книгата „Бог пътува винаги инкогнито“ авторът отново смесва елементите на романа, психологията и философията, за да получи едно крайно любопитно и изключително завладяващо четиво.

	Представете си, че някой ви спасява живота, но срещу задължението да правите всичко, което ви нареди… за ваше добро. Притиснати от обстоятелствата, вие приемате и се оказвате въвлечен в невероятно преживяване. Вече не сте господар на живота си и въпреки това в много отношения той е по-вълнуващ отпреди! Но какви са истинските намерения на човека, намесил се в съществуването ви? Кой е той в действителност? И кои са тези загадъчни хора около него? Историята, която ни потапя във вълшебната атмосфера на едно парижко лято, ни насочва по възможно най-добрия начин към размисъл за самите нас. Как да преодолеем вътрешните си задръжки и страхове, за да излезем от „предначертания“ път в живота, когато той не ни носи пълно удовлетворение? И как да поемем по пътя на мечтите си?
