	Барт Минък, основател на една от най-успешните компании за компютърни холографски игри, е намерен мъртъв в дома си. Лейтенант Ив Далас и екипът й поемат случая. Първоначално разследването сочи, че младият и добродушен милионер Барт не е имал врагове нито сред бизнес партньорите си, нито сред четиримата си най-близки приятели, съоснователи на компанията.
	Мистериозният мотив за убийството се усложнява и от странните обстоятелства около случая. В опита си да разбере как някой е проникнал през безупречната защита в дома на Барт, Ив се принуждава да потърси помощта на съпруга си — Рурк.
	След броени дни младата Сил, една от главните фигури в компанията на Барт, става жертва на инцидент в дома си и едва оцелява. Ив започва да разплита случая с помощта на новите следи в дома на жената и скоро разбира, че компютърните игри, както всеки голям бизнес, раждат свирепа конкуренция. В този случай обаче изживяването на фантазиите в игра е висок залог, а цената на грешките е смърт.
	За да стигне до убиеца, Ив ще трябва да премине през компютърния ад, който той е създал за нея.
