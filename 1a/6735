	„Силата на шестимата“ е продължение на фантастичния трилър „Аз съм номер четири“, познат на българските читатели и от филма с продуцент Майкъл Бей. Книгата излиза на български език почти едновременно с американския оригинал. Питакъс Лор е псевдоним, зад който се крият двама души — утвърденият автор Джеймс Фрей и младият Джоуби Хюз. Но Питакъс Лор е и едно тайнствено присъствие, което тепърва ще се прояви в повествованието.
	Отново се срещаме с младия Джон Смит и неговия приятел Сам. Сам е тийнейджър, а Джон Смит е извънземен, пристигнал на Земята от планетата Лориен. Той е един от деветимата млади лориенци, притежаващи завети, които им дават едва ли не свръхестествени сили. Тези завети обаче се проявяват с възрастта, а лориенците още са млади. Впрочем трима от тях вече са мъртви, убити от коварните нашественици от планетата Могадор, които са опустошили планетата Лориен и вече са на Земята. Те са силни и са много.
	Ала Джон вече не е сам. С него е Шест, която е способна да предизвиква всякакви атмосферни явления и е много силна и красива. Джон е още влюбен в бившата си „съученичка“ Сара, но близостта му с Шест го смущава.
	Един наситен с много напрежение и приключения разказ се прибавя към досегашните събития… А предстои да излязат още четири книги, докато разберем как ще завърши битката между лориенците и могадорианците и дали хората най-после ще проумеят заплахата и ще се съюзят с лориенските младежи…


	СЪБИТИЯТА В ТАЗИ КНИГА СА РЕАЛНИ.
	ИМЕНАТА И МЕСТАТА СА ПРОМЕНЕНИ ЗАРАДИ СИГУРНОСТТА НА ШЕСТИМАТА ОТ ЛОРИЕН, КОИТО ВСЕ ОЩЕ СЕ УКРИВАТ.
	СЪЩЕСТВУВАТ И ДРУГИ ЦИВИЛИЗАЦИИ.
	НЯКОИ ОТ ТЯХ СЕ ОПИТВАТ ДА ВИ УНИЩОЖАТ.
