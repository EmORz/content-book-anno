	Втора книга от трилогията „Четвъртият свят“.
	След събитията в „Странникът“ Ню Йорк е огласен от потресаваща новина. Бащата на Гейбриъл, който е изчезнал преди много години, може да е още жив и пленен някъде в Европа. Гейбриъл и неговата пазителка арлекин Мая веднага организират бягството си от Ню Йорк и тръгват да търсят отдавна изгубения странник. Едновременно с това Майкъл заповядва на Братството — безскрупулна организация, която преследва Гейбриъл — да започне повсеместно издирване. Гейбриъл копнее да открие баща си и да го защити; Майкъл цели да унищожи мъжа, чието съществуване заплашва новопридобитата му сила. Надпреварата минава през подземните тунели в Ню Йорк и Лондон, руините, скрити под Рим и Берлин, и стига до отдалечено място в Африка, в което според легендата се крие едно от най-големите съкровища в историята. С наближаването на смразяващата развръзка Мая трябва да реши дали ще се откаже от всичко, за да спаси Гейбриъл.
	„Тъмната река“ е опияняващо завръщане към места и хора, богато описани в „Странникът“ — пророчество за един свят, в който надеждата и свободата скоро ще изчезнат завинаги.


	В „Странникът“ Джон Туелв Хокс ни въвежда в опасен свят, вдъхновен от модерните технологии, които следят живота ни. Под постоянното наблюдение от Голямата машина: модерна компютърна мрежа, ръководена от безскрупулна организация, известна като Братството — обществото не си дава сметка, че живее в затвор. Гейбриъл и Майкъл Кориган, двама братя, отгледани „извън мрежата“, наскоро са научили, че са странници също като изчезналия си баща — хора, способни да пътуват в различни светове на съзнанието и да подбуждат света към съпротива срещу контрола. Но силата действа различно при двамата братя. В края на „Странникът“ Гейбриъл се колебае дали да поеме товара на отговорността. Майкъл се възползва от случая и се присъединява към врага.
