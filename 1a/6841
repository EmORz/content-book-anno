	Тридесет и две годишната Емили работи в престижна адвокатска кантора в Манхатън. Като студентка мечтае да се бори за благородни каузи в съда и да помага на онеправданите. Вместо това защитава интересите на големи компании, които могат да си позволят високите адвокатски хонорари.
	С всеки изминал ден Емили все повече се отчуждава от съпруга си — Джеймс, който работи извънредно, за да покрие заемите им и да им осигури приличен жизнен стандарт. Двамата са женени от седем години и отчаяно искат дете, но са изгубили тръпката помежду си и желанието за интимна близост.
	Забързаното ежедневие, непрестанният стрес и неудовлетворението от липсата на свободно време довеждат Емили до нервен срив. Един ден тя взема импулсивното решение да си тръгне от работа по-рано и… да не се върне.
	Емоционалното и физическото изтощение я карат да потърси убежище в живописното планинско градче Бел Вали, в което е прекарала едно незабравимо лято.
	Болезненото завръщане е единственият начин Емили да преоткрие себе си и да реши какво иска от живота. Неочакваната среща с Джуд — първата й любов, я кара да преосмисли връзката си с Джеймс. И да осъзнае какво е необходимо, за да продължи напред и да бъде щастлива.
