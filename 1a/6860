	Малаз даде името си на една велика империя, но сега островът и градът към него се превръщат в нещо повече от спяща, спокойна вода. Точно тази нощ.
	През тази нощ ще се състои свързване. Веднъж в живота се появява Лунната сянка — събитие, в което добрите хора на Малаз са заплашени от демонични хрътки и други още по-ужасни неща.
	Същата тази нощ, за която има пророчество, че император Келанвед ще се завърне. Затова и тук са хората, които биха предотвратили това на всяка цена. Докато разногласията в Империята очертават линията на битката, древното присъствие започва своето покушение над острова. Сред свидетелите на тези катаклизми са крадец на име Киска и Темпър — изтощен от войни ветеран. Макар и да не го знаят, всеки от тях има своята роля в конфронтацията, която ще определи не само съдбата на Малаз, но и тази на останалия свят…

	Иън Камерън Есълмонт е роден в Уинипег, Канада. Завършил е художествено писане, учил е и е работил като археолог, пътувал е из цяла югоизточна Азия и е живял няколко години в Тайланд и Япония. Сега живее във Феърбанкс, Аляска, заедно с жена си и децата си, работи върху докторантура по англоезична литература и пише втора книга за света на Малаз, който е създал заедно със своя приятел Стивън Ериксън.
