	1987 година. Време на безгранична алчност и упадъчен морал. Уолстрийт е в центъра на финансовия кипеж и бъка от новоизлюпени милионери. Най-прочутият от тях е Джордан Белфърт, основателят на скандалноизвестната инвестиционна компания „Стратън Оукмънт“, наричан Вълка на Уолстрийт. През деня печели хиляди долари на минута, нощем ги харчи още по-бързо за наркотици и секс. Финансовият гений със замъглено от дрогата съзнание успява да потопи огромна яхта, да катастрофира с луксозния си частен самолет, да унищожи своето семейство-мечта с красива и предана съпруга и две малки деца. Стотиците лесно спечелени милиони и безразсъдните спекулативни действия на Белфърт привличат рано или късно вниманието на разследващите органи. Забранено му е да участва на паричните и стоковите борси докато е жив. По-късно влиза и в затвора за поредица от измами и пране на пари…
	Написаният от Белфърт роман е основан на личните му преживявания през десетте години на финансов възход и представлява в някои отношения почти наръчник за бързо забогатяване. Донякъде дава и отговор къде се корени днешното спукване на балона-мит за Уолстрийт. __„Станах милионер от борсови спекулации на 26 години, на 36 бях затворник. Купонясвах като рокзвезда, живях като крал и едва оцелях. Тази книга е историята на възхода и падението ми като легендата на американския предприемач“__, пише Белфърт. Правата върху автобиографията му са откупени от „Уорнър брадърс“ за създаването на филм, който ще бъде режисиран от Мартин Скорсезе с Леонардо ди Каприо в главната роля.
