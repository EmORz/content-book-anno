	Уважаеми читателю,
	Издателска къща „Ренесанс“ направи всичко необходимо да Ви предостави пълното издание от II том на „Приключенията на Казанова“, изцяло сверен и редактиран по последното италианско издание от 1989 г.
	Огромните ни усилия за това крупно и обемно издание, мисля, се покриват от факта на вашата удовлетвореност след прочита на тази забележителна творба.
	Нелоялната конкуренция обаче на колеги издатели, които пускат на пазара подчертано съкратени издания от същата творба, заимствували прастари преводи отпреди десетилетия, с архаичен за днешно време език, поне засега ни възпира да продължим с оригиналното претворяване на съвременен български език автентичното животоописание на Джакомо Казанова.
	Имайте предвид, че оригиналната творба на този гениален автор възлиза на 14 тома, които никога не са излизали в България изцяло.
	Ето защо, след като издаде пълния втори том от „Приключенията на Казанова“, издателска къща „Ренесанс“ Ви предостави една обособена сама за себе си творба, чрез която пъстрия колорит от приключенията на именития автор завършват, за да дадат по-нататък тласък във възпроизвеждането на неговите спомени.
	Чрез пълното издание на първите два тома, издателството счита, че Ви е поднесло най-яркия белег от приключенията на тази противоречива и удивително ерудирана личност, предизвикала основателно неувяхващ интерес у издатели и читатели вече повече от 200 години.
	В очакване на по-добросъвестно време, когато стимул за книгоиздаване не ще бъде само печалбата, ние оставаме, уважаеми читателю.
@	С почит към вас: Златко Попзлатев.
