	Откакто древноегипетските богове са отново на свобода в човешкия свят, тийнейджърите Сейди и Картър Кейн не разполагат с минута спокойствие. Сега най-ужасяващият враг на начинаещите магьосници — змеят на хаоса Апоп — се надига, за да унищожи света. А единственият, който може да се изправи срещу него, е богът на Слънцето, Ра. Само дето никой не знае къде е той… За да го призоват, двамата Кейн ще трябва да открият и разчетат митичната Книга на Ра. Мисията им и така е почти невъзможна, но до въздигането на Апоп остават броени дни…

	* * *

	Огледах мрака — очаквах да видя затворническа килия, трап или нещо такова. Единственото, което съгледах, беше безкрайното поле с мъртви бръмбари.
	— Къде? — попитах.
	„Показвам ти мястото така, че да разбереш — отвърна Хор. — Ако беше тук като човек, щеше да изгориш и да станеш на пепел. Ако беше видял това място такова, каквото всъщност е, ограничените ти сетива на обикновен простосмъртен щяха да се разтопят.“
	— Страхотно — промърморих. — Обичам, когато сетивата ми се топят.

	* * *

	С три успешни поредици зад гърба си („Пърси Джаксън и боговете на Олимп“, „Героите на Олимп“ и „Хрониките на Кейн“), издадени в 36 страни в многомилионен тираж, името на някогашния учител по история, Рик Риърдън, вече е синоним на „любим писател“ за деца и тийнейджъри от цял свят.
	Още с излизането на първата книга от „Хрониките на Кейн“ — „Червената пирамида“ — новата поредица се превърна в мигновен бестселър. „Огненият престол“ е дългоочакваното продължение на вълнуващата сага за древноегипетски богове и съвременни магьосници.
