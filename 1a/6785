	Тази книга се издава със субсидия от Главната дирекция на книгите, архивите и библиотеките на испанското Министерство на културата.


	Животът на Сира, млада модистка в известно шивашко ателие в Мадрид, е подреден и предсказуем. Има годеник, който я обожава, и двамата планират бъдещето си. Но всичко се променя, когато в живота й нахлуват двама харизматични мъже: баща й, когото тя не познава, и чаровният Рамиро. Безумно влюбена, Сира изоставя всичко — майка си, годеника си, целия си досегашен живот — и се впуска в истинска авантюра. Заминава с Рамиро за Танжер, който през трийсетте години на XX в. е кипящ от живот град в Мароко. Сира се чувства щастлива до деня, в който Рамиро изчезва безследно. Тя остава сама и без пари в непознатата екзотична страна. Отчаяна, Сира прибягва до единственото, което й е останало: модата. Независимо на кой континент се намират, жените обожават красивите дрехи. Скоро скромното, невинно момиче се превръща в прочута модистка и самоуверена и независима млада жена.
	Войната в Европа вече е в разгара си и Сира се захваща с вълнуващо, но опасно занимание: да доставя важна информация на тайните служби на Съюзниците. За целта открива модно ателие в Мадрид за отбрана клиентела — испански аристократки и съпругите на нацистките офицери. Така Сира е въвлечена в нелегалния свят на шпионажа и политическите конспирации, пълен с интриги, предателство и… любов.
