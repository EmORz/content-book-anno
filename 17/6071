	„Градината на сенките“ е петият, последен роман от сагата за рода Долангенгър, донесла световна слава на американската писателка В. С. Ендрюс. Мрачната тайна, причинила толкова страдания на четирите невинни деца в „Цветя на тавана“, най-после е разбулена. Преди много години младата, но непривлекателна Оливия пристига във Вирджиния като съпруга на Малкълм Фоксуърт. Изпълнена е с надежда да намери отдавна търсеното щастие, но в огромното имение злото надвисва над нея и децата й — две момчета и едно красиво, особено момиче.
	С „Градината на сенките“ завършва разказът за възхода и падението на рода Долангенгър.


#	Сбогом на самотните нощи…
#	Сбогом на мечтите и на фантазиите…
	Сбогом на съчувствието, изписано на лицето на баща ми. Сбогом на собственото ми отчаяние, когато се погледнех в огледалото. Един красив и изискан мъж бе дошъл у нас и бе поискал ръката ми.
	Изтичах горе и седнах пред кукленската къщичка. Щях да живея в голяма къща с прислуга и щях да посрещам гости. Щяхме да даваме приеми. След време всички щяха да ни завиждат.
	„Точно както ви завиждах и аз“, прошепнах на порцелановото семейство под стъкления похлупак.
	Щях да стана Оливия Фоксуърт, госпожа Малкълм Нийл Фоксуърт. Животът ми вече нямаше да бъде сив. Не, отсега нататък щеше да бъде син — син като окъпаното в слънце небе в безоблачен ден. Син като очите на Малкълм.
	Като всяка жена, повярвала в любовта, не успях да разбера, че синевата над мен не е топлото, меко, грижовно небе на пролетта, а студеното, пронизващо и самотно небе на зимата…
