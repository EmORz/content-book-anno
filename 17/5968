	Бъдещето на Кайл Макавой изглежда твърде обещаващо. Блестящият студент по право и главен редактор на „Правен журнал“ в Йейл мечтае да се посвети на благородни каузи и да помага на хората в неравностойно положение.
	В миналото на Кайл обаче има мръсна тайна, мрачен епизод от годините в колежа, който той отчаяно се стреми да забрави. И когато тази тайна попада в ръцете на безскрупулни и опасни хора, той е принуден да приеме работа, която не иска. Кайл постъпва в най-голямата адвокатска фирма в света. Освен че трябва да практикува право, трябва и да краде секретна информация, свързана с поръчан от Пентагона ултрамодерен свръхзвуков бомбардировач за милиарди долари. Ако откаже, младият адвокат рискува да заплати с живота си…
