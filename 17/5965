	Уладзимир Караткевич е сред най-популярните писатели на Белорусия, той е един от творците, които създават облика на националната белоруска литература. През 25-годишния си творчески път е написал редица творби, станали широко известни в родната му страна и далеч зад пределите й. Започва писателската си дейност като поет, по-късно пише драми, сценарии, разкази, повести и романи. Особено популярни са повестите му „Кестенови листи“, „Чозения“, романите му „Христос слезе в Гродно“, „Класовете на нашата нива“.
	Романът „Черният Олшански замък“ е плод на трайните интереси на Караткевич към историята на родната страна, към старата й култура и фолклор. На основата на криминална фабула авторът умело е вплел легенда и действителност, за да ни говори за съвременни характери и проблеми.
