	Казват ни, че живеем във време на пазарна икономика. Макар според мен да е епоха на битпазарната демокрация. Пък и какъв пазар — то пари няма…
	Но — всеки се мъчи да оцелее. Дори някои водят черен живот — чер хайвер, черна лимузина, бизнес в черната или поне сива зона.
	Та в това време не бива човек да се разпуска много, както казваше баба ми. Нужно е да се пести.
	Във всичко, което се купува и продава — чест, морал, любов, патриотизъм, изкуство…
	Поради което взех да пиша пестеливи разкази. Разкази от едно изречение. Е, понякога си поразпускам колана на мисълта и пиша цели две. Но рядко…
	Та — ето някои от пестеливите разкази за бедните хора в богатите на събития времена…
	Приятно четене!
