	В тази книга дон Мигел Руис и синът му дон Хосе Руис ни предлагат нов поглед към Четирите споразумения, както и едно изключително мощно средство за трансформиране на живота ни в райски сън: Петото споразумение.
	Петото споразумение ни отвежда към дълбините на познанието за силата на Аза и ни връща към автентичността, с която сме родени. Това завладяващо продължение на книгата Четирите споразумения, променила живота на милиони хора по света, изглежда, е най-големият дар, който можем да си поднесем — свободата да сме тези, които наистина сме.
#	Петте споразумения
	__Бъди безупречен в словото си__
	Използвайте силата на словото само в услуга на истината и любовта. Говорете по същество. Казвайте само това, което имате предвид. Избягвайте да употребявате словото по какъвто и да било начин срещу себе си или срещу другите.
	__Не приемай нищо лично__
	Нищо от това, което другите правят, не е заради вас. Всичко, което те вършат или говорят, е проекция на собствената им реалност, на собствения им сън. Когато сте имунизирани срещу чуждите мнения и действия, вече няма да бъдете жертва на ненужно страдание.
	__Не прави предположения__
	Намерете куража да задавате въпроси и да изразявате точно онова, което наистина искате. Общувайте с другите ясно, за да избегнете недоразумения, негативни емоции и проблеми. Дори това единствено споразумение има силата да промени изцяло живота ви.
	__Винаги прави най-доброто, на което си способен__
	Вашето „най-добро“ ще се променя във всеки един миг — ще бъде различно, когато сте здрави и когато сте болни. Независимо какви са обстоятелствата обаче, правете най-доброто, на което сте способни, и така ще се спасите от самокритиката, самосъжалението и самобичуването.
	__Бъди скептичен, но се научи да слушаш__
	Не вярвайте на себе си и не вярвайте на никой друг. Използвайте силата на съмнението и поставяйте под въпрос всичко, което чувате: Така ли е наистина? Вслушвайте се в намерението зад думите и ще се научите да разбирате тяхното истинско послание.
