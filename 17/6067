	С „Цветя на тавана“ започва стремителният път на В. С. Ендрюс към световната слава.
	Пет милиона читатели по целия свят са покорени от този изпълнен с напрежение разказ за покварата и всесилието на парите.
	Един род е белязан със знака на алчността, която се оказва по-силна от майчината обич.
	„Цветя на тавана“ е първият от петте романа, в които се разказва за възхода и падението на рода Долангенгър. Очаквайте втората книга — „Разпилени от вятъра“!


#	Справедлив гняв…
#	Невинен страх…
	Все още не изпитали гнева на баба, ние с Крис се държахме непредпазливо. Невинаги бяхме послушни в спалнята. Трудно ни беше непрекъснато да прикриваме срамните си части един от друг.
	Откровено казано, на никого от нас не му пукаше кой какво е видял.
	А би трябвало да ни пука.
	Трябваше да внимаваме.
	Трябваше да пазим спомена за кървавите следи по гърба на мама и никога, никога да не го забравяме.
	Ключът се завъртя в ключалката. Опитах се набързо да си навлека роклята през главата и да я издърпам надолу, преди тя да влезе в стаята. Но тя вече бе успяла да ме види гола — с онези проблясващи, сиви като камък очи.
	— Аха! — изсъска бабата. — Пипнах ли ви най-накрая… Грешници! Мислиш си, че си хубава? Мислиш, че тези младежки извивки са привлекателни? Харесваш дългата си златиста коса, която все решиш и къдриш, нали?
	И тогава се усмихна.
	Най-смразяващата усмивка, която някога съм виждала…
