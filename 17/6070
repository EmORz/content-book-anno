	След години на относително спокойствие, призракът на Фоксуърт Хол отново се появява в живота на Кати и Крис, като не пощадява и техните деца. Кошмарът ги впримчва в мрежите си, превръщайки ги в пленници на миналото, от което не могат да избягат. „Семена на злото“ е четвъртият от петте романа на В. С. Ендрюс, в които се разказва, за възхода и падението на рода Долангенгър.


#	Музиката зазвуча…
#	И те се понесоха в танц…
	На фона на залязващото слънце, скрита в сенките на огромната арка, наблюдавах Джори и Мелъди, които отново танцуваха в огромното фоайе. Сега Мелъди бе облякла виолетово трико и къса прозрачна туника, която бе превързана с виолетови сатенени панделки под малките й твърди гърди. Приличаше на принцеса, танцуваща със своя любим. О, страстта, която бликаше между Джори и Мелъди, породи копнеж дори в моите слабини. Да можех да съм млада като тях… да имам шанса да опитам отново… и този път да го направя правилно.
	Изведнъж осъзнах, че Барт е наблизо, сякаш шпионираше или, меко казано, наблюдаваше. Беше се подпрял спокойно на рамката на вратата, а ръцете му бяха скръстени на гърдите. Но тъмните му изгарящи очи не се откъсваха от Мелъди. Те бяха изпълнени с желанието, което забелязах и преди. Сърцето ми замря.
	Всъщност Барт винаги желаеше всичко, което притежаваше Джори.
