	Историята на Бети Робинсън, която напуска скучната работа в банка и попада в шеметния свят на манхатънските бляскави кръгове е истински забавна.
	На пръв поглед тя сбъдва мечтата на всяка „неомъжена бяла жена“ — да се среща с готини, богати и известни мъже в най-модните заведения на вечно будния Ню Йорк. И това е само част от задълженията й като служител в скъпа PR агенция, създаваща лъскавите имиджи на тези, които пълнят клюкарските рубрики.
	Да, обаче…
	Най-ухажваният мъж се оказва гей, а славата има неприятен привкус за Бети, влюбена истински в човек, който не е от средите, властно завихрящи живота й.
	В трескавия ритъм на дните и нощите на младата героиня ще почувствате не само пулса на един завладяващ град, но и вечните терзания на младостта за цената на сбъднатите молитви.
