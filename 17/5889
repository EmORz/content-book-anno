	Романът „Рагтайм“ е написан през 1975 г. Смята се, че произведението е най-популярната и сполучлива творба на Доктороу. Тя му донася световна слава.
	Действието в книгата отговаря на заглавието й. Чрез понятието „рагтайм“ в музиката се означава много разнообразен и синкопиран ритъм. Така протича и действието в романа. В него са описани годините преди Първата световна война. Основни герои в произведението са редица исторически фигури — фокусникът Хари Худини, Уилям Тафт, Джи Пи Морган, Хенри Форд, Зигмунд Фройд, Карл Юнг, Теодор Драйзър, престолонаследникът на Австро-Унгарската империя Франц Фердинанд и други.
	Наред с тях са изобразени и множество бедни имигранти, музиканти и т.н. Персонажите не са добри или лоши — те са просто бедни или богати, черни или бели, мъже или жени. Историческите и измислените фигури се преплитат така креативно, че тъй наречената „историческа истина“ е под въпрос.
	През 1976 г. романът е награден с Националната награда на критиката, както и с Наградата за изкуства и литература на Американската академия за изкуства и литература. За високите качества на книгата красноречиво свидетелства и фактът, че през 1981 г. световноизвестният режисьор Милош Форман я екранизира, а на 18 януари, 1998 г. творбата оживява и като мюзикъл на Бродуей. Историята в мюзикъла е изпята, а диалозите почти отсъстват. Шоуто е номинирано за 12 награди „Тони“ през 1998-а. Според познавачите този мюзикъл е измежду американските шедьоври в жанра.
	Едгар Лорънс Доктороу е роден на 6 януари 1931 г. в Бронкс, Ню Йорк. Нарекли го на големия американски поет и писател Едгар Алън По, който също е живял на това място. Родът на Доктороу произхождал от руски евреи. Майка му била много добра пианистка, а бащата притежавал магазин за музикални инструменти.
	Детството на писателя преминава под знака на Голямата депресия. Средното си образование завършва в Бронкс и продължава в Колумбийския университет.
	След това работи като редактор и пише. От 1969 г. преподава в различни колежи и университети — Калифорнийския университет, Ървайн, колежа „Сара Лоурънс“, Йелския, Принстънския и Нюйоркския университет. Създава първите си романи — „Добре дошли в тежките времена“ (1960 г.), екранизиран през 1967 г., и „Голям като живота“ (1966 г.), докато работи като литературен консултант в студиото „Кълъмбиа пикчърс“ и след това като редактор в издателство. В книгата си „Били Батгейт“ (1989 г.) разказва за бедно момче от Бронкс, което става ученик на знаменит гангстер от трийсетте години. Романът е екранизиран и във филма играят Дъстин Хофман и Никол Кидман. Публикува и много други произведения, измежду които и книга с очерци „Джек Лондон, Хемингуей и конституцията“ (1993 г.). Той майсторски пресъздава с помощта на художествените образи важни събития и значими фигури от американската история. Критикува сериозно американското правителство. През 1984-а е избран за член на Американската академия за изкуства и литература.
