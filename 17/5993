	Остросюжетният стил на Кати Райкс буквално реже до кокал.
	Внимавайте!
	В една стара къща по време на ремонт водопроводчикът открива тайно мазе. В мрачната и влажна подземна стая има ужасяващи неща — обезглавено пиле, кости, казани, пера, мъниста и други атрибути за окултни обреди. А в центъра на този своеобразен олтар е поставен човешки череп.
	По същото време на брега на близкото езеро водите изхвърлят обезглавено човешко тяло с изрязана на гърдите му сатанинска пентаграма.
	Усетил изгодата за кариерата си, бившият проповедник и настоящ кандидат сенатор Бойс Линго приписва престъпленията на секта, почитаща Дявола, и подклажда лов на вещици с гръмки речи пред всички медии.
	Разследването е поверено на популярната доктор Темперанс Бренан. Находчивата специалистка по съдебномедицинска антропология се залавя за работа и постепенно навлиза в смъртоносния свят на сектите, почитащи сатаната, вуду и сантерия.
	Кати Райкс е автор на бестселър поредицата „Кости“, преведена на над 30 езика. Тя е професор по антропология в университета В Северна Каролина, работи в научната лаборатория по съдебна медицина, членува в борда на директорите на Академията по съдебна медицина и е режисьор на телевизионния сериал „Кости“, отличен с „ЕМИ“ през 2009 година.
	В сравнение с романтичните фантазии на повечето западни криминални трилър „майстори“ за книгите на Кати Райкс са характерни реалните техники на действие, истинските методи и съвременната апаратура, съпътстващи всяко разследване.
	Интригуващият й стил на писане и феноменалният успех на книгите й са резултат от отличната й подготовка и дългогодишния й опит в сферата на медицинската антропология.
