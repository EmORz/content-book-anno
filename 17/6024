	Бившият спортист Павел се възстановява след тежка катастрофа, опитвайки се да подреди живота си отново. Ръководителката на службата по сигурността в голямо руско издателство се обръща към него с необичайно, но примамливо предложение. Срещу добро възнаграждение Павел ще работи като личен треньор на дъщерята на богаташа Руденко. Освен това той трябва да помогне на издателството да разбере защо влиятелният бизнесмен е спонсорирал губещ литературен проект, без да търси никакви лични облаги.
	Скоро Павел започва работа в дома на заможното семейство. Дъщерята на Руденко се оказва много умно момиче с тежка форма на затлъстяване. Освен нея и родителите й, в дома им живеят и куп роднини. Треньорът бързо открива, че всички тези хора питаят един към друг взаимна омраза и нетърпимост. Отношенията им и поведението им изглеждат повече от странни. За тях сякаш всички човешки качества и морални ценности са обърнати наопаки.
	Интригите и ненавистта стигат връхна точка, когато братът на Руденко е намерен мъртъв. Близките му мълчаливо изчакват резултатите от разследването, съзнавайки, че убиецът е един от тях.
