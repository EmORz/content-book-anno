	„Повече ли струваше хората да се хранят от голото ти тяло, отколкото да им дадеш възможност да надникнат в неизвестното бъдеще? Марина не можеше да прецени. И двете бяха посвоему приятно вълнуващи. И двете разчитаха на чисто човешката необходимост да изследваш загадъчното и забраненото…“
	Марина Маркс е вкарана насила в гадателския „бизнес“, но се справя учудващо добре. Постоянно канена в затворения кръг на богатите от южна Калифорния, за да придаде на бляскавите им партита нотка мистика и загадъчност, тя изобщо не вярва в неща като ясновидството. Но вярва в силната си интуиция. Нейната дарба е да печели доверието на клиентите си и да измъква толкова повече пари от тях, колкото по-уязвими и зависими се чувстват те от нея… Като например Еди — жененият бизнесмен, който прескача от една афера на друга. Или Купър — младежът, отчаян от невъзможността да запази отношенията си с друг мъж, който го отхвърля. И Мадлин, чиято последна надежда е да забременее, за да задържи богатия си съпруг. Те всички са плячка. Но докато животът на Марина се преплита с техния все повече и повече, тя прави внезапно, стряскащо и тревожно разкритие: един ден осъзнава поразена, че наистина е способна да вижда в бъдещето. След като предсказва убийството на любовника си точно както то се случва по-късно, тя става единственият заподозрян. Остава й само една надежда — надеждата да изчисти името си и да прозре истината отвъд своите видения…
