	Видният пътешественик и изследовател Тур Хейердал, роден в Ларвик, Норвегия, през 1914 г., отрано проявява интерес към естествените науки. След като завършва университета в Осло, той прекарва една година на Маркизките острови, където прави първите си проучвания на полинезийската култура, а през 1938 г. издава и първата си документална книга — „В търсене на рая“, за остров Фатухива. Изучава полинезийска история в Норвегия и САЩ и започва да изгражда теорията си, според която някои океани са били прекосявани преди повече от хиляда години с балсови салове или големи двойни канута.
	Избухването на Втората световна война прекъсва работата му — разкопки в Британска Колумбия. След войната Хейердал продължава изследователското си дело и предприема експедицията Кон-Тики — прекосява с балсов сал Тихия океан, за да търси доказателства в подкрепа на своята теория. Публикува книгата „Кон-Тики“ (1948 г.), а по-късно и „Американски индианци в Тихия океан“ (1952 г.). През петдесетте години посещава Галапагоските острови и Великденския остров. Описва своите открития и заключения в книгите „Тайните на Великденския остров“ (1957 г.), „Аку-аку“ (1958 г.), „Отчети на Норвежката археоложка експедиция за Великденския остров и Източна Полинезия“ (1961 г.), „Изкуството на Великденския остров“ (1975 г.), както и в множество статии в известни научни списания. През 1969 г. тръгва от Мароко на пътешествие с папирусова лодка, с която прекосява Атлантическия океан, документирано в книгата „Ра“ (1970 г.). През 1978 г. публикува „Древният човек и океана“ — сборник статии и доклади за морските пътища, миграциите на населението и връзките между някои древни култури. Предприема ново пътешествие с тръстикова лодка, направена по древношумерски образец, а през 1980 г. публикува документалната книга „Пътешествие с Тигрис“.
