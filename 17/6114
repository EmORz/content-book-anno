	Всички добре заровени тайни изплуват след смъртта в един свят, който се оказва проекция на земния. Само че в този нов свят властват други закони. Силните на деня, които до вчера са се разпореждали със съдбите на хората, са принудени да приемат участта си на простосмъртни. Принудени са да осъзнаят, че никой вече не зачита волята им. Авторитетите са срутени. Величията са без обичайните си маски.
	И в този огледален свят всеки получава онова, което е успял да избегне приживе — презрение, омраза, снизхождение, уличаване в низки и недостойни дела, закъсняло, но неизбежно назидание.
	Героите са същите, както в реалния живот, само че в света на сенките те са лишени от статута си на привилегировани, онеправдани, преследвани, покровителствани или унизени. Всеки заема ново място в отвъдната йерархия и се появява без обвивката, която крие истинската му същност.
	Разголване на характери, произнасяне на присъди, изкупване на грехове, тържество на закъсняла, но все пак властваща справедливост в един изпълнен с интриги и тайнственост свят.
