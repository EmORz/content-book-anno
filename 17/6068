	След бягството си от замъка Фоксуърт Кати, Крис и Кари започват нов живот. Ала те не могат да забравят ужаса и страданията, преживени на тавана на зловещото имение. Нима те наистина са деца на греха, дяволски изчадия? Нима вината е тяхна?
	Кати знае какво трябва да направи. Знае, че е време да потърси справедливо възмездие, да накаже виновниците за болката и мъката, запечатали се завинаги в съзнанието й.
	„Разпилени от вятъра“ е вторият от петте романа на В. С. Ендрюс, в който се разказва за възхода и падението на рода Долангенгър.


#	Бели перли…
#	Черни обещания…
	Изведнъж ми се стори, че забелязах една жена, облечена в черно, с черен воал на главата, да се крие зад едно дърво, докато се приближавахме до паркираната кола. Криеше се, за да не я забележим. Но аз я видях и зърнах лъскавите перли, с които по стар навик ръката й нервно си играеше.
	Една-единствена жена правеше това… жена, на която черното прилягаше съвършено и която все се криеше! Винаги трябваше да се крие!
	Щях да се погрижа да си спомня, че земните й дни са черни. По-черни от катрана. По-черни от всичко, което ни бе предложено на тавана, когато бяхме млади и невинни и се нуждаехме от много любов. По-черни и от най-тъмната бездна на ада.
	Дълго чаках да направя онова, което трябваше. Прекалено дълго! И дори Крис да се опиташе да ме спре… нямаше да успее да ми попречи.
