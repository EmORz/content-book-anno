	Гунел Линде (родена през 1924 г.) е сред онези писателки на Швеция, които през последните тридесет-четиридесет години убедително доказаха, че Астрид Линдгрен не е самотно светеща звезда и извоюваха на шведската литература за деца място сред най-престижните и най-търсените в цял свят. След дебюта си през 1958 година Гунел Линде редовно радва своите многобройни читатели с разнообразни по сюжет, но винаги увлекателни книжки. А героите й остават не само между кориците на книжките, но привличат непрекъснато продуценти, режисьори, актьори, които ги превъплъщават за телевизионния и филмовия екран, за радиодраматизации, за многобройни записи на касети. За популярността на Гунел Линде говорят и авторитетните награди — медал „Ханс Кристиян Андерсен“ през 1964 г., „Нилс Холгерсон“ през 1965 година. Наградата на шведския библиотечен съюз за най-добра детска книга — и многобройните преводи на книгите й. „Смешни семейства“ предлага на българските читатели първа, но вероятно не и последна среща, защото сред цялостното творчество на авторката не можем да подминем книги като „Белият камък“ (1964), „Непослушният балон“ (1966), „Аз съм дете-върколаче“ (1972), „Приказки за майки и татковци“ (1976). Сред тях обаче, по собственото й признание, „Смешни семейства“ продължава да заема особено място, защото идеята за написването е дошла от взаимоотношенията в собственото й семейство, и, както гласи посвещението й за моето семейство, това е книга, живяна от нея и нейния съпруг. А аз бих добавила — вероятно книгата, която всяко семейство „живее“ в една или друга степен.
@	От преводачката
