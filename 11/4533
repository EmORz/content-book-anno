	Всяка от полудокументалните новели в сборника на видния американски писател Теодор Драйзер (1871–1946) е посветена на един женски образ. Житейските съдби са проследени в безхитростен разказ, който обаче позволява на автора да разгърне проникновението си на психолог и мислител, на моралист.
	Редом с животоописанието на своите героини Драйзер ни представя острите социални, а и политически трусове в Съединените щати от началото на века и годините непосредствено подир Първата световна война. В много от страниците на книгата се долавя полъхът на историята — засилващата се експлоатация, кризата на буржоазния морал, глухият подземен тътен на недоволството и първите опити за организиране на работническото движение отпреди „Червеното десетилетие на Америка“. А в „Ърнита“ непосредствено са предадени впечатленията на автора от началото на социалистическото строителство в Съветския съюз, показано е магнетичното притегляне на Октомврийската революция върху умовете и сърцата на прогресивно настроените американци.
	Представителки на различни социални прослойки, героини или жертви, победителки или потърпевши, жените от тази своеобразна галерия портрети са обединени от общия стремеж към щастие и любов, към себеутвърждаване и място в живота.
