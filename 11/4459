	Тази книга е издадена за първи път през 1958 г. в Париж, когато авторът е вече емигрант, преследван от тоталитарния болшевишки режим в България.
	Книгата съдържа статии, публикувани в органа на Съюза на българските безвластници в чужбина (СББЧ) „Наш път“ в периода 1955–1958 г. и дава представа за едно ново обществено устройство.
	Георги Хаджиев е роден през 1906 г. в Долна Оряховица. От ранни години се увлича от идеите на анархизма. Сътрудничи в списването на вестник Работническа мисъл, списание Свободно общество (1932–1934) и други анархистични издания.
	Завършил е във Франция специалността инженер-агроном. Преди 1944 г. в България създава земеделска кооперация, в която прилага своите идеи за обработване и стопанисване на земята.
	Участник в революционните събития в Испания (1937–1938). Гонен от властта, през 1948 г. емигрира във Франция, където повече от 40 години е редактор на списание „Наш път“.
