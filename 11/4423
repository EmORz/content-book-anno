	Публий Овидий Назон е роден през 43 г. пр.н.е. в градчето Сулмон, на 120 км от столицата Рим. Семейството му принадлежало към конническото съсловие.
	На 17-годишна възраст бил изпратен в Рим да изучава риторика. Понеже поезията го привличала все по-силно, баща му го изпратил в Атина, тогавашния град на науките. Това обаче не намалило, а подсилило любовта му към музата. Когато след тригодишно отсъствие се завърнал в Рим, низшите съдебни длъжности не го задоволили, напуснал завинаги кариерата на юрист и се отдал на литературна дейност.
	Известност му донася още първата му книга „Любовни елегии“. Но истинска литературна слава добива след сбирката си „Любовно изкуство“. Тая книга възбудила гнева на император Октавиан Август, който видял в нея посегателство срещу добродетелите на империята. Предполага се, че тя е послужила като повод за изгнанието на поета, макар че съществените причини и досега остават неизяснени. Така или иначе, Овидий прекарва последните десет години от живота си заточен в Томи, днешна Кюстенджа. Не му помогнали дори похвалните оди към императора, които поетът изпращал от Кюстенджа в Рим. Починал през 18 г. от н.е.
	Основно произведение на Овидий си остават „Метаморфозите“ — поетично претворяване на 250 мита за превращения, предимно от гръцки произход. Още през 14–16 в. те били преведени на главните европейски езици и оказали огромно влияние върху литературата и изкуството на поколенията. Като жива поетична енциклопедия на гръцката и римската митология „Метаморфозите“ засенчили всички останали митологически източници и от ръцете на учени и специалисти преминали в съзнанието на народите.
