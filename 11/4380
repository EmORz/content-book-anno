#	Приключенията на заека Стоянчо и неговите приятели и съперници

	Няколко поколения деца живеят с героите на първия български детски роман в стихове „Страшни смешки, смешни страшки“.
	Приключенията на заека Стоянчо, тръгнал за награда на балканиада, са пълни с изненади, неочаквани засади и невероятни случки — ту страшни, ту смешни, но винаги по детски забавни.
	В това опасно и вълнуващо пътуване към голямото състезание заекът Стоянчо намира ненадеен приятел в лицето на вълка бай Коста — страшен по лице и добър по сърце. Заедно с Лили Късата поличка, внучката на горския пазач дядо Борко, тримата състезатели пристигат на балканиадата, решени да победят своите непочтени конкуренти — глиганите Хули, Ганчо и Хулиганчо.
	Кой ще спечели напрегнатото състезание?
	Кой ще пробяга пръв маратона през гората — Стоянчо или Хулиганчо?
	Кой ще вдигне най-тежката щанга — Лили или Ганчо?
	Кой ще вкара повече дузпи — бай Коста или Хули?
	Под обективното съдийско око на дядо Борко балканиадата излъчва своите победители, но истинските победители са приятелството и песента, която човек трябва да носи винаги в себе си:
P>
	Здравей, приятелю чудесен.
	И ти здравей, и ти здравей!
	Не може на света без песен
	и затова със нас запей!
P$
	Героите на „Страшни смешки, смешни страшки“ са познати и обичани от децата и по театралните сцени на България. Няма театър, който да не е играл едноименната пиеса.
	А Българската национална телевизия показа в „Лека нощ, деца“ приключенията на заека Стоянчо и неговите приятели и съперници в детски телевизионен сериал от 14 серии. В него авторът Недялко и водещата Яна всяка вечер започваха своя разказ с думите:
P>
	Ако си още буден,
	ако не си заспал,
	ще гледаш всяка вечер
	тоз детски сериал
	със разни приключения,
	засади, нападения, невероятни грешки,
	отрязани опашки и много страшни смешки,
	и много смешни страшки.
P$
	Романът в стихове „Страшни смешки, смешни страшки“ е еднакво любопитен и за децата, и за техните родители. Изцяло написан в римувана реч, той възпитава у читателя чувството за ритъм и благозвучност — безценно богатство на родния ни български език.
