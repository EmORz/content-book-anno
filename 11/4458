#	Възкръсването на Крачун и Малчо
	Вие държите в ръцете са най-хубавата книга за деца на един голям български поет и преводач, починал преди повече от половин век. Той не е понасял не само насилието, но и всеки опит да се налагат калъпи на мисленето. За отмъщение книгите му бяха забравени, а че Димитър Подвързачов е и един от големите майстори на българската поема за деца днес почти никой не знае.
	„Приключенията на Крачун и Малчо“ е най-хубавата от хубавите поеми на Димитър Подвързачов, толкова харесана от малките читатели преди шест десетилетия, че имената на героите са станали нарицателни. Замислена е в три части, но авторът издава само две. „Приключенията на Крачун и Малчо на село“ и „Крачун и Малчо в София“.
	Издателство „Гея-Либрис“ предлага на днешните деца и на дядовците им, които искат да си спомнят младостта си, „Приключенията на Крачун и Малчо в София“. Тя има заедно всички достойнства, които и поотделно правят една книга за деца привлекателна: — приключенска интрига, хумористично оцветена, написана на великолепен език и напълно непозната на последните три български поколения.
	С илюстрациите на първото си издание, нарисувани от художника Минчо Никифоров тя има още едно достойнство — ще ви донесе дъха на една стара София, но с езика и хумора на един съвсем съвременен поет.
	Приятни приключения с Крачун и Малчо — злополучните софийски ченгета!
@	Симеон Янев
