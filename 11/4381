#	Хрониките на Земята
	„Дванадесетата планета“, първата книга от поредицата, съживява шумерската цивилизация и представя хилядолетни свидетелства за съществуването на Нибиру, родната планета на анунаките, и за тяхното кацане на Земята на всеки 3600 години.
	„Стълба към небето“, втората книга, включва древноегипетски свидетелства, показващи, че портата между смъртните и боговете представлявала космодрум на Синайския полуостров, като пирамидите и Сфинксът в Гиза изпълнявали ролята на фарове.
	„Войните на боговете и хората“, третата книга, обхваща ханаански, хетски и индийски извори, сравнява с тях случаите с Вавилонската кула и унищожаването на Содом и Гомора и стига до заключението, че преди 4000 години на Земята е било използвано ядрено оръжие.
	„Изгубените царства“, четвъртата книга, пренася читателя в доколумбовите цивилизации и древните империи в Северна и Южна Америка и разкрива досега неизвестни древноизточните цивилизации и „градовете на боговете“ на олмеките, маите, ацтеките и инките.
	„Когато времето започна“, петата книга, анализира древните познания от небето и Земята и взаимосвързаните цикли, които довели до появата на астрономията, зодиака и астрологията, както и каменни календари като този в Стоунхендж.
	„Космическият код“, шестата книга от поредицата, обяснява как тайните на небесните учители на човечеството били кодирани в Библията и други свещени и тайни „книги“ — космически шифър, който свързва хората с техните космически корени.
	Научните открития, направени през годините след публикуването на всяка книга, представят все повече потвърждения на невероятните и неортодоксални, основани на научни данни заключения на поредицата. Тези открития и произходът на човечеството и Слънчевата система се разглеждат в следващите книги на автора.
	Вярвам, че съвременната наука ще продължи да потвърждава древните знания.
@	Зекария Сичин
@@	Ню Йорк, януари 2002
