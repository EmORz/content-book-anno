	В най-новия си роман Сандра Браун ще ви срещне със зловещата обсебеност на един престъпник, с крехките надежди за изкупление на преследван от чувство за вина мъж и с трудния път към сърцето на една жена, която трябва да се изправи пред най-големия си страх — любовта.
	Като хирург д-р Рени Нютън е съвършеният професионалист. Призована да изпълни дълга си на съдебен заседател в процес срещу прословутия наемен убиец Рики Рой Лозада, тя не изневерява на присъщата си точност и самообладание и го обявява за „невинен“. Сблъсъкът й с него обаче няма да приключи дотук…
	Уик Тредгил е детектив в безсрочен отпуск от полицейското управление на Форт Уърт със своя лична програма относно Лозада. Темпераментен, ожесточен и движен от любов, Уик е също толкова твърдо решен да съсипе Лозада, колкото и самият престъпник — да притежава Рени Нютън…
	Макар да не се доверяват напълно един на друг, Рени и Уик сключват труден съюз. Защото това е единственият им шанс да оцелеят…
