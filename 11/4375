	Писателят Юрий Карлович Олеша се е родил през 1899 година в семейството на чиновник. Следвал е право в Одеския университет. С литература започнал да се занимава от 1923 година.
	Юрий Олеша е един от представителите на по-старото поколение съветски писатели. Основна тема на произведенията му е сблъсъкът на старата интелигенция с новия свят. В 1927 година е излязъл романът му „Завист“, посветен на този проблем.
	Бележитата детска повест на Олеша „Тримата шишковци“ за пръв път е напечатана през 1924 година и оттогава е преиздавана неведнъж. В повестта се разправя как смели и юначни хора — оръжейният майстор Просперо и въжеиграчът Тибул — вдигнали народа на въстание против тримата шишковци, алчни и бездушни управници, които обсебили всички богатства на страната. Много страници от повестта са проникнати с хумор, тя е пълна с увлекателни произшествия, тайнствени истории и весели приключения.
	През 1956 година Олеша напечата книгата „Избрани съчинения“, дето влизат романът „Завист“, повестта „Тримата шишковци“, разкази, спомени и статии.
