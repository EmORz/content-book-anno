	Минало, забулено в тайни, мръсни политически игри, красиви амбициозни жени и хладнокръвни убийци, невинни жертви, събрани в новия динамичен роман на Сидни Шелдън и Тили Багшоу.
	Двама инструктори в детски летен лагер — богатата и красива Тони Джилети и случайно попадналият там син на дърводелец, красавецът Били Хамлин, увлечени в романтични закачки, допускат едно малко момче да се удави. Заради любовта си Били поема ролята на изкупителна жертва, което му коства петнайсет години зад решетките. Смазана от чувство за вина, Тони напуска дома си, сменя самоличността си и заличава миналото си. Години по-късно в Англия изненадващото назначение на Алексия де Вер за вътрешен министър скандализира мъжете в парламента. Като втори най-влиятелен човек в държавата Алексия се сдобива с много врагове: завистливи колеги, озлобени граждани, загадъчни злосторници, недоволни руски олигарси. Зад бляскавата фасада и непоклатима амбиция на новата „Желязна лейди“ на Великобритания обаче се крият тъмни тайни, които изплуват и целият й живот се сгромолясва. Алексия плаща висока цена за грешките на младостта — разрушава всичко, градено с толкова усилия, и едва не погубва децата си. Когато приливът на тайните настъпва, тя разбира, че единственото спасение е в истината.
