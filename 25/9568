	_Джеф Вандърмиър е писател и съставител на сборници с научна фантастика. Произведенията му са награждавани многократно и са преведени на двайсет езика. Негови разкази са включени в различни престижни антологии на научна фантастика. Израства на островите Фиджи и сега живее в Талахаси, Флорида, със съпругата си._

	Зона X е изолирана от останалата част на света от десетки години. Природата е заличила и последните следи от човешка цивилизация. Правителствената агенция „Съдърн Рийч“ упорито продължава да изпраща експедиции в зоната. Първата описва непокътнат райски пейзаж, втората завършва с масово самоубийство, третата — в дъжд от куршуми, когато членовете й се избиват взаимно. Участниците в единайсетата експедиция се завръщат като сенки на хората, които са били и след седмици всички умират от рак.
	_Анихилация_, първата книга от трилогията „Съдърн Рийч“, е разказ за дванайсетата експедиция. Групата е съставена от четири жени — антрополог, геодезист, психолог (водача на експедицията) и нашия разказвач — биолог. Задачата им е да проучат терена, да запишат всички наблюдения и преди всичко да се предпазват от замърсяване в Зона X.
	Те пристигат, като очакват неочакваното, и Зона X не ги разочарова — откриват огромна топографска аномалия („подземна“ кула) и форми на живот, които надхвърлят човешкото разбиране — но онова, което променя всичко, са изненадите, които членовете на експедицията носят със себе си през границата на Зоната и тайните, които крият една от друга.
C>
	Обикнах трилогията „Съдърн Рийч“. Препоръча ми я един независим книжар. Необикновена и запленяваща.
@	Стивън Кинг в Twitter
C$
C>
	Напрегнат и смразяващ психологически трилър за една загадъчна експедиция и странностите, които всички носим в себе си. Смесица от малко Кубрик и много Лъвкрафт, романът се развива с непоносимо напрежение и клаустрофобичен ужас, който остава задълго. Много ми хареса.
@	Лорън Бюкс, автор на „Блестящи момичета“
C$
C>
	Една от тези книги, където всичко е на мястото си — сюжетът, прозата и идеите, сключени в тройна спирала, издигаща се към нещо трептящо и живо. Нещо, което нараства дума по дума и се превръща в мощни, сплетени лиани, които проникват в съзнанието ви и го завладяват. „Анихилация“ е блестящ и изпълнен с атмосфера роман, който притежава силата на древните митове.
@	Чарлс Ю, автор на „Как да живеем безопасно в научнофантастична вселена“
C$
