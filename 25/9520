	Д-р Емъри Шарбоно изчезва в планините на Северна Каролина. Докато съпругът й Джеф, раздразнен от скорошен спор помежду им, осъзнае, че мълчанието и липсата й са нещо повече от цупене, и се обади в полицията — мястото става недостъпно: студ, заледени пътища, гъста мъгла, нощ… Много специална съботна нощ.
	Емъри идва в съзнание в нечие чуждо легло, в съвършено непозната хижа, със сериозна черепна травма. И в компанията на мъж, чието минало на насилник е толкова тъмно, че той дори не иска да й каже името си. Никакъв телефон, няма интернет, няма хора на километри наоколо, но тласкана от страха, Емъри е решена с цената на всичко да избяга от плен.
	Неочаквано обаче тя и нежеланият й „домакин“ ще имат опасна среща с хора, които имат свой собствен кодекс за правосъдие. И преди да се усети, Емъри става свидетел — и съучастник по неволя — в поне две престъпления…
	Докато полицията подозира Джеф в „бърз развод“, а агент на ФБР е на път да залови човека, който я държи в плен, Емъри започва да се пита дали правосъдието слага край на злото, и как погрешното става правилно в ръцете на мъжа, който буди толкова страх, но също и толкова страст… и дали мрачният тип без име е неин враг, или напротив — спасител: от лъжата, от предателството, от коварството на ония, които искат гибелта й, и от мъката да правиш избор, когато нямаш избор.
	Изключително увлекателен, непредвидим, с динамичен и напрегнат сюжет, с майсторски заплетена криминална и любовна интрига, „Специална съботна нощ“ несъмнено е сред най-добрите романи на Сандра Браун — връх на всичко, което е писала досега и което я е превърнало в един от най-обичаните световни автори.
