	Само едно ухапване дели омразата от любовта!

	Книгата на Хаде е поток от екшън, впечатляващи емоции, кръв, сълзи и секс. Страниците не ти дават мира, искаш още. Политаш, без да можеш да спреш, крещиш, понесен от експлозия адреналин, и така ще продължиш, докато пътешествието приключи. Ако беше храна, книгата щеше да е натурален шоколад. Ако беше напитка — хубаво вино.

	Калеб е суров ванир, безсмъртно същество, създадено от скандинавските богове, за да защитава хората от онези, които не са успели да устоят на кръвта и властта. Сега е в Барселона, за да се изправи срещу мистериозната организация, която отвлича и убива всички като него. Търси отмъщение и няма да се поколебае да отвлече Ейлийн Ернепо, дъщерята на лудия учен, който прави експерименти с телата на неговите приятели. Това ще бъде отговорът на пролятата кръв и безпричинното насилие спрямо неговите събратя. Калеб обаче не знае, че тази девойка ще го погуби.
	Ейлийн води спокоен и нормален живот. Работи в семейната фирма, получава добра заплата, обича до полуда своето хъски и двамата си приятели от детските години. Току-що е завършила педагогика и са й обещали отлична работа в Лондон. Това е идеалната възможност да се откъсне от баща си Микаил, който не я обича и я обвинява за смъртта на майка й. Но няма как да предвиди, че през тази нощ един разгневен и ужасяващо привлекателен мъж ще я отвлече и въведе насила в свят на митология, магия, кланове и кръв…
