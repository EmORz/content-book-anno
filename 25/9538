	Харизматичният министър-председател Джулиан Дженсън току-що е преизбран. Любимец на нацията, пред хората той демонстрира грация и естествено обаяние. Наглед Джулиан е любимец на съдбата — произхожда от богато семейство, има изискана съпруга и две чудесни деца. В личния му живот обаче пукнатините започват да излизат наяве. Защото под очарователната му външност се крие неуморен Казанова, който сменя партньорките си като носни кърпи.
	Валъри е отегчена жена, която е направила много жертви, за да бъде съпруга на премиер. Загърбила е успешната си работа в издателския бизнес, децата й са в скъпи училища с пансиони и сега единственият й приятел е алкохолът, с който се утешава по време на честите отсъствия на Джулиан. Но дори в най-лошите си моменти тя остава олицетворение на елегантността и изисканите маниери.
	Сали Симпсън е в разгара на собствената си игра. Могъща редакторка на популярното списание „Селебрити“, тя няма търпение да заеме полагащото й се място до Джулиан.
	Сексапилната красавица и телевизионна репортерка Айла Макгавърн е привлякла вниманието на Джулиан, затова е готова да мине през всичко и през всеки, за да стигне до върха.
	Трите жени се срещат на разкошния прием в извънградската резиденция на премиера… и се разразява буря, от която само една от тях ще оцелее като първата дама.
