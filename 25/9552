	Светият матриарх оплаква загубата на сина си и подготвя военна кампания срещу Свободните пристанища. Лично тя застава начело на манианската армия, която се отправя на завоевателен поход към Бар-Кхос, обсаден вече десет дълги години.
	Рьошунът Аш обаче има други планове за Сашийн. Воинът е твърдо решен да й отмъсти за престъпленията, които е извършила. Това обаче е в разрез с кодекса на рьошуните, които нямат право да извършват лично отмъщение. Докато Аш се бори със съвестта си, младият имперски дипломат Че е разкъсван от колебания за своя път. Той придружава войските на Свещената империя на Ман и става свидетел на тяхната безкомпромисност. Тя поставя под въпрос доктрината, която е учен да следва.
	Водят се ожесточени битки, които променят съдбата на много хора. Сред тях са Бан от Бар-Кхос, който оставя зад гърба си любимите си хора, за да се включи в отпора на силите на нашественика; затворникът Бул, който търси изкупление, като се присъединява към каузата на защитниците; младата проститутка Кърл, която вижда шанс за възмездие на бойното поле. Двете армии се сблъскват и всичко се променя.
