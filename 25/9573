	В третата книга от поредицата за Бриджет Джоунс, „Луда по онова момче“, форматът на дневник е запазен, а знаковият свеж хумор на авторката ни залива още от първото изречение. Бриджет Джоунс си е все такава симпатяга — разпиляна в мисли и действия, нестандартна и обичлива, макар и вече в нова фаза на живота си. Какво правиш, когато 60-ият юбилей на приятелката ти съвпада с 30-ия рожден ден на гаджето ти? Бива ли да лъжеш за възрастта си в сайт за срещи? От ботокс ли е по-добре да умреш, или от самота, защото си сбръчкана? Неморално ли е да идеш на фризьор, ако едно от децата ти е завъдило въшки? Самият Далай Лама ли влиза в Туитър или секретарят му? Такива дилеми занимават Бриджет Джоунс в натовареното ѝ всекидневие на майка, която сама отглежда две малки деца, върти младо гадже и се опитва да пласира филмов сценарий, който продуцентите я притискат да превърне от трагедия в комедия.
	Бриджет Джоунс, жена на средна възраст, тръгнала да завоюва XXI век (Правило №1: Никакво писане на есемеси на пияна глава), продължава с храбрите си опити за самоусъвършенстване и прави остаряването да изглежда не чак толкова страшно.


	Хелън Филдинг (1958) е английска писателка, известна най-вече с романите си за Бриджет Джоунс — неомъжена лондончанка, около тридесетте, опитваща се да внесе смисъл в живота и любовта си. Най-популярната книга на Филдинг — „Дневникът на Бриджет Джоунс“, започва да излиза първоначално като анонимна вестникарска колонка в „The Independent“, където Филдинг е работела като журналист. Предвид нарасналия интерес, историята на Бриджет Джоунс бива оформена и издадена като роман една година по-късно — през 1996 година. През 1999 година пък излиза продължението на романа, озаглавено: „Бриджет Джоунс на ръба на разума“. Филмовите версии и на двата романа жънат огромен успех по целия свят.
	Освен книгите си за Бриджет Джоунс, Хелън Филдинг издава още два романа — първият й, определян от критиката като неуспешен роман — „Cause Celeb“ (1994), и последният, в който се появява новата а ла Бриджет Джоунс героиня — „Оливия Джаулс и развинтеното въображение“ (2003).
	С книгите си за Бриджет Джоунс Хелън Филдинг се утвърждава като един от водещите автори на жанра „чиклит“.
