	През 1992 година Александра Маринина, кандидат на юридическите науки и водещ специалист по анализиране и прогнозиране на престъпността, написва първия си роман. След пенсионирането си като подполковник от милицията се отдава изцяло на литературната си кариера. Досега е продала над 37 милиона екземпляра от книгите си, което я превърна в най-продавания руски автор днес.
	Анастасия Каменская се възстановява в болница със счупен крак. Нестихващите болки я карат да потърси помощта на специалистка по алтернативна медицина, но когато се обажда по телефона, разбира, че жената е убита.
	Скоро към това необяснимо убийство се добавя и неочакваната смърт на млада и скандална кинозвезда, намерена удушена край автомобила си. Колегите на Каменская работят по случаите, докато тя се възстановява във вилата на свой познат. В убийството на младата актриса, изглежда, е замесен неин любовник, депутат от Думата, свързан с мафиотски групировки, и милицията трябва да действа много внимателно. Странните показания и факти, които събира разследването, сякаш сочат към членовете на семейство Ритер — наследници на известен художник.
	Каменская ще трябва да преодолее физическата болка и да помогне на колегите си, защото само нейният аналитичен ум може да подреди парченцата на пъзела и да стигне до истината зад семейната тайна.
