	Новородено момиченце е намерено изоставено в яма в гората и израства, скрито в мазе. То притежава забележителен талант: пее изключително чисто и умее да пресъздава всяка мелодия, която чуе, но е затворено в себе си и не изразява нито чувства, нито желания.
	По същото време в едно съвсем обикновено семейство се ражда друго момиче. То няма особени таланти, не изпъква с нищо. Прилича на всички останали — е, може би е малко по-грозно, малко по-дебело, малко по-особено. Нищо повече, поне на пръв поглед.
	Минават четиринадесет години, докато двете момичета се срещнат. Заедно те дават началото на поредица събития, които водят до най-голямото музикално събитие на Швеция, до хаос и до един друг живот.
	И вече не са сами.
	„Малка звезда“ е роман за аутсайдерството, за конфликта с предателството на света на възрастните и напомняне за зачатъка на злото, който живее у всички ни.
	Със своите творби Йон Айвиде Линдквист вдъхва нов живот на шведската литература на ужасите.
	Първият му роман „Покани ме да вляза“ жъне успехи в Швеция под формата както на книга, така и на филм, и е преведен в повече от двадесет страни. „Малка звезда“ е неговият четвърти роман.
