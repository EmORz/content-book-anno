	Катрин Панкол (родена 1954 г.) е завършила френска филология, преподавала е френски и латински, работила е като журналист и е живяла в Ню Йорк, където следва курсове по художествено писане в Колумбийския университет. Още първите два романа й спечелват известност и тя се отдава само на писане. Издала е общо 15 романа, като трилогията „Жълтите очи на крокодилите“, „Бавният валс на костенурките“ и „Катеричките от Сентрал парк са тъжни в понеделник“ (ИК „Колибри“, 2011–2013) пожънва огромен успех и затвърждава репутацията й. Панкол е преведена на 25 езика, а само от трилогията й са продадени над шест милиона екземпляра.
	Четири години след трите романа с колоритни заглавия, през 2014 г. Катрин Панкол издава нова трилогия с лаконичното име Muchachas (1, 2 и 3). В първия от романите читателят ще срещне не един от героите от предишните три — тук са Жозефин и Филип, тук са амбициозната Ортанс и приятелят й Гари, но се появяват и нови персонажи. Веднъж Панкол вижда в едно кафене как мъжът на съседната маса удря бременната си жена пред двете им деца. Случката я потриса и заляга в основата на историята за мъжагата Рей, който системно бие жена си Леони, и за Стела, дъщеря им, която намира смелостта да се изтръгне от домашния кошмар.
	Muchachas, момичетата, са навсякъде в този роман. Те са тези, които „водят хорото“ в Ню Йорк, Париж, Лондон или Маями. Момичета, които се въодушевяват, обичат, борят се с живота. Които мечтаят и не се спират пред нищо, за да осъществят мечтите си. А дали ще успеят, читателят ще разбере в следващите два романа от трилогията.
