	Ричард Бротиган, роден през 1935 г., самоубил се през 1984 г., е вероятно най-смешният писател от поколението на битниците, събрат на Керуак и впоследствие на Кен Киси, пребродил безкрай пътища, прелетял над безброй кукувичи гнезда.
	Освен на познатото и в България Чудовище Хоклайн, на емблематичния роман „Лов на пъстърва в Америка“, Бротиган е баща и на Си Кард (или още Смит Смит), може би най-кекавия и най-отнесения частен детектив, подвизавал се на страниците на криминалната литература.
	Абсурдните премеждия на демобилизирания герой в един силно патриотичен момент от американската история, когато САЩ току-що са влезли във Втората световна война, са разказани в „Частен детектив във Вавилон“ — едно от най-шантавите криминалета, писани някога.
