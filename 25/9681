	Когато Атина Популос изчезва от Оксфордския колеж, нейните приятелки предполагат, че е избягала, за да се скрие от властните си и супербогати родители или дори да се омъжи за някой „неприемлив“ за тях младеж. Но тялото на Атина е открито в гората. Кой е убиецът?
	Ригън Рейли, която е живяла като студентка в една стая с нея, сега е частен детектив. Тя разбира, че има много заподозрени. Ригън тръгва с луксозен презокеански кораб от Англия за Ню Йорк, за да придружи своенравната и много богата лейди Екснър.
	На борда Ригън продължава по следите на престъплението. Съобразителната млада жена решава загадката тъкмо в момента, когато надвисва нова смъртна заплаха, а на хоризонта се появява Статуята на свободата.


	„Разкош и убиец на борда“ е детективски роман, разказан увлекателно и с чувство за хумор. Негов автор е Керъл Хигинс Кларк, дъщеря на световноизвестната писателка Мери Хигинс Кларк. Керъл несъмнено е достойна дъщеря на майка си, защото „Разкош и убиец на борда“ веднага се нареди сред бестселърите в САЩ и моментално беше преведен в най-големите европейски държави. Романът излиза на български език само няколко месеца след появата му в САЩ!


	Вратата към терасата беше отворена. Ужасени, видяха Ригън превита върху перилата, опитваща се с последни сили да отблъсне Кеймърън Хардуик. Краката й ритаха безпомощно във въздуха, косата й се развяваше от вятъра, а той безмилостно се опитваше да я изхвърли през борда.
	Писъкът на Нора беше лъкът, а тялото на Люк стрелата. Той профуча през стаята и хвърляйки се от вратата блъсна с глава Хардуик в гърба. В мига, в който Ригън вече падаше през перилата, успя да я хване с една ръка за крака. Хардуик го сграбчи и двамата се стовариха на палубата. Люк продължаваше да стиска отчаяно крака на дъщеря си, след това като по чудо тежестта олекна.
