	_Тя е красива._
	_И ще успее на всяка цена._


	Дина Кейн израства в бедно семейство, което едва свързва двата края. Баща й загива при трудова злополука. Майка й получава голямо обезщетение, но не дава и цент на дъщеря си. Седемнайсетгодишна, Дина е принудена сама да изкарва прехраната си като сервитьорка в кафене. И се научава да разчита единствено на себе си.
	Дина се влюбва в чаровния студент Едуард Джонсън, син на влиятелен банкер, с амбиции в политиката. Едуард я прелъстява, за да се хвали пред приятелите си. За отмъщение тя спи с баща му. И разрушава привидно идеалното семейство Джонсън.
	Едуард се заклева, че ще я накара да си плати.
	Амбициозната млада жена напуска кафенето и започва работа в неугледен магазин за козметика. Тя работи неуморно по шест дни в седмицата. Благодарение на вродения й усет към красивото магазинът скоро се превръща в предпочитано място за пазаруване на жени от всички възрасти. Но за Дина красотата е повече от бизнес. Тя е броня, която я защитава от външния свят.
	Дина смята, че най-доброто отмъщение е да успее без чужда помощ. Но тя не е предвидила призраците от миналото, които се появяват отново в живота й…
