	Партридж е заел мястото на баща си като лидер на Чистите. Целта му е да превземе Купола отвътре с помощта на тайната съпротива. Нещата обаче не изглеждат толкова прости от новата му позиция. Неусетно Партридж се оказва изкушен от думите на баща си — може би, ако светът иска да оцелее, той се нуждае от Купола — и от Партридж, който да го управлява…
	Докато решителността на Партридж отслабва, Преша и Брадуел продължават да сглобяват пъзела от улики, оставен им от времето преди Детонациите. Тяхната надежда е, че ще съумеят да излекуват нещастниците. Но всичко това зависи и от Партридж. Разделени от разстоянието и историята, дали Преша и Брадуел все още могат да му се доверят? Или светът е обречен на вечна война и злочестини?


	Джулиана Багът е призната авторка на бестселъри, която пише и под литературните псевдоними Бриджит Ашър и Н.Е. Боуд. Има седемнадесет публикувани книги, сред които романи за възрастни, за по-млади читатели и сборници с поезия. Произведенията й са излизали на страниците на „Ню Йорк Таймс“, „Вашингтон Поуст“, „Бостън Глоуб“, „Най-добрата американска поезия“, „Най-добрата креативна документалистика“, „Риъл Симпъл“, на NPR.org и са били четени в предаванията „Да поговорим за нацията“ и „Тук и сега“ на Националното обществено радио. Романите й са влизали в подбора на книги за лятното четене на списание „Пийпъл“, книга на седмицата на „Вашингтон Поуст“, подбора на „Буксенс“, подбора на литературната секция на „Бостън Хералд“ и в списъка на „Киркус“ за книги на годината. Романите й са издадени в над петдесет чужди страни. Тя е преподавателка в Програмата за творческо писане към Държавния университет на Флорида и учредител на организацията с нестопанска цел „Деца в нужда — книги на служба“.
