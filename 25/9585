	Тази книга е посветена на едни от първите мисионери, непожалили сили, за да бъде поставено през 1914 г. паметното начало и от тогавашното квартално отроче да израсне и възмъжее нов сериозен съперник на футболната арена у нас. С други думи — да отдадем заслуженото на ония легендарни личности, сътворили славата на така наречения „Голям син отбор“, дал на представителната единайсеторка на страната 10 национали, и на Кръстника, предложил като съосновател на „Левски“ Апостола на свободата за патрон на клуба, а и шествал с първата състезателна кохорта.
	В предложените очерци читателят ще се запознае с тези избраници, ще им свали шапка за всеотдайната любов, за лишенията и жертвоготовността в течение на десетилетия, за подкопаното на някои здравословно състояние, за упоритостта на всички да бъдат пожънати неувяхващи лаври като вдъхновяващ пример за идните поколения. А той има не само клубни, но и национални измерения, включително и на олимпийския форум в Париж през 1924 г., за да заговори светът и за мъничката ни страна.
	За легендите на Големия син отбор са изнесени показателни данни и след приключване на състезателната им кариера, когато се отдават на избрани от тях професии, включително и на треньорската, оставайки си до сетния дъх верни на любимия клуб и най-популярната игра като неуморими дейци. За да летят и наследниците им с топката като птици и да е неспирен възходът на вечно сините!
