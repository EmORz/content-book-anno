#	1263 година
	Тъмната вещица Сърха притежава огромна мощ и чрез лечителски заклинания изцелява нуждаещите се. Злият магьосник Кеван, който желае тялото и дарбата й, убива съпруга й Дайхи. За да защити трите си деца, Сърха ги дарява със силата на Тъмната вещица. Изработва им медни амулети, които да ги пазят от черни магии. С последния си дъх проклина Кеван и жертва живота си, за да отнеме неговия.
#	2013 година
	Американката Айона прекарва детството си между новите семейства на разведените си родители, лишена от обич и топлина. Младата жена напуска работа и заминава за Ирландия, за да научи повече за предците си. И най-накрая да се почувства у дома. В зелените гори, тучните хълмове и искрящите езера на графство Мейо я очаква историята на рода й. И съдбата й.
	Айона отсяда в средновековен замък и скоро се запознава с братовчедите си Брана и Конър О’Дуайър. Разкрива им необикновената си дарба — да общува с конете. Те я канят да живее при тях и й помагат да овладее магията си. Започва работа в конюшнята към хотела, чийто собственик е привлекателният Бойл.
	Братовчедите О’Дуайър разбират, че Сърха не е успяла да унищожи Кеван завинаги. Част от него продължава да живее и ги преследва, жадувайки за мъст…
