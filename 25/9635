	Убита е самотна старица, в колата си е взривен офицер от федералната служба за сигурност…
	Двата случая сблъскват московската криминална милиция и контраразузнаването.
	В разследването постепенно изплуват казанската групировка на мафията и нейният тайнствен главатар с прякора Аякс. Анастасия Каменская от отдел „Убийства“ и колегата й от ФСБ майор Ташков разплитат невероятно кълбо от чудовищни експерименти с нищо неподозиращи хора.
	Кой стои зад всичко това и струва ли то толкова трупове и разбити съдби…


	Значи групировката на „казанците“ плътно е окупирала, квартирата в Соколники. Сега там живее Иляс, известна птица. Преди това беше Шамил, а него пък го доведе Муса. Но всички те са „редници“, трябва да се открие главатарят. Той живее някъде в Москва, от агентурните данни се знае, че не е от Казан, а е руснак. На никого не е известно истинското му име, само прякорът — Аякс… Хората му сноват напред-назад от Русия до Турция и поддържат връзката между мюсюлманските общности, готвещи се за „джихад“. Не се доверяват на други средства за свръзка, освен на личния контакт. Всъщност така наистина е най-сигурно…
