	Елизабет Амалия Евгения фон Вителсбах, императрица на Австрия, кралица на Унгария и на още девет държави, маркиза, графиня, велика княгиня, херцогиня, ерцхерцогиня и велика херцогиня на общо 14 области. Всички тези имена и титли тегнат върху непосилно слабите рамене на една свръхчувствителна жена, почти момиче, наричана от най-близките си просто Сиси и останала с това име в историята и в сърцата на своя народ.
	През 1854 г. 23-годишният австрийски император Франц Йозеф завежда пред олтара своята 16-годишна избраница и двамата се вричат във вечна вярност пред 70 епископи и прелати. Младият, впечатляващо красив монарх е влюбен до ушите в своята Сиси. Крехката, безгрижна девойка, едва излязла от детството, чиято красота тепърва ще разцъфва, също прелива от любов към своя Франци. Приказна сватба и очаквания за още по-приказен живот.
	Но не и в света на двореца „Хофбург“, където попада малката императрица и където я очакват омразата и интригите на придворните, нетърпящата противоречие, властна свекърва, студът в огромните зали и коридори, един свят, където всичко е вековен протокол и етикет и където няма място за чувства, топлина, простичко човешко щастие.
	Европа я чества като най-красивата жена, народът й я боготвори, художници се надпреварват да я рисуват, а моделиери да я обличат, велики мъже са в краката й, но какво от това, щом не може да вижда свободно дори децата си, щом съпругът и не желае да вникне в душата й, щом я следят дори в спалнята й. Неспособна да се пребори за нормално съществуване, императрицата тръгва на път, за да избяга от принудата и от контрола и да дири щастието. И за да остане и до днес — въпреки многобройните документи и дневници — една от най-загадъчните фигури в историята на Европа.
