	През 1992 година Александра Маринина, кандидат на юридическите науки и водещ специалист по анализиране и прогнозиране на престъпността, написва първия си роман. След пенсионирането си като подполковник от милицията се отдава изцяло на литературната си кариера. Досега е продала над 31 милиона екземпляра от книгите си, което я превърна в най-продавания руски автор днес.


	Анастасия Каменская е изправена пред задачата да разплете сложно кълбо от загадки. В Москва при тайнствени обстоятелства е убит млад милиционер. Оказва се, че той неофициално е разследвал случай на изнудване. Младото момче се забърква заради приятелката си Лера, но тя далеч не е толкова невинна, колкото изглежда. Болезнената й любов към известния певец Игор Вилданов — кумир на тийнейджърите, е причината тя да съблазни и накара милиционера да предприеме разследването. Любовта й към певеца не знае граници.
	Скъпият пръстен с диамант на ръката на Лера ще помогне на Каменская да стигне до развръзката на този случай, корените на който се крият далеч в миналото.
