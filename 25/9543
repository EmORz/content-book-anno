	За олигарсите в Русия на Путин настъпват тежки времена. Едно непремерено изказване, едно движение в неправилната посока, могат да означават загуба на много пари, власт, дори и на свобода. Хората, които придобиха многомилиардните активи на бившия СССР срещу нищожни средства, днес са подложени на натиск. Такива като Ходорковски платиха висока цена за опитите си да се измъкнат от желязната хватка на Кремъл. Днес други са на ред.
	Как се става олигарх, какво е нужно, за да се задържиш на върха и запазиш своето могъщество? Могат ли милиардите да ти гарантират спокойствие и сигурност в една държава, в която всичко е подчинено на волята на нейния всесилен лидер? Отговорът е — не съвсем или може би, и то единствено ако стриктно спазваш неписаните правила на Играта.
	Книгата „Рубльовка — правилата на играчите“ разкрива тайните и драматични истории на мнозина свръхбогати обитатели на най-скъпото място за живеене в Европа и дори в света — митичната „Рубльовка“. Там живеят само богоизбрани, които решават съдбите на останалите. Но дори и те са принудени да се подчиняват на своя Бог — този на Парите.
	Валерий Панюшкин е известен руски журналист и публицист. Дълги години работи в популярни медии като „Комерсант“ и „Газета.ru“. Пише статии за „Ню Таймс“, „Ескуайър“, GQ и др. Носител на журналистическата награда „Златно перо“. Автор е на 9 книги, сред които бестселърът „Михаил Ходорковски — пленник на тишината“.
