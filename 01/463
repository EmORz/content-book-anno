	Как бихте реагирали, ако по телефона ви се обади бъдещето? И за какво ще си говорите с него? А ако ви се обади миналото? Чист, дълбок и оригинален е замисълът на разказа, дал заглавието на целия сборник. Север Гансовски пише своите научнофантастични творби в зряла възраст, след бурен житейски път. Може би затова те са вдъхновени от нашето съвремие, от най-актуалните социално-нравствени проблеми, наситени са с непосредствено човешко съдържание.
	Фантастът дири корените на днешното време дълбоко в миналото, търси неговите плодове — сладки или горчиви — далеч в бъдещето. Във всеки свой разказ преоткрива безграничните пространства за възход на човешкия дух, припомня ни неговата мисия. Вие разтваряте книгата на един увлекателен, нещо повече — честен и вълнуващ писател.
