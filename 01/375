	Днес Габриел Гарсия Маркес е един от най-обичаните писатели на Латинска Америка, една от най-изтъкнатите фигури в главоломния възход на латиноамериканската белетристика през последните десетилетия.
	В разказите, публикувани след „Сто години самота“, се чувствува търсенето на нови стилистични похвати. Нещо повече, фантастичният елемент престава да бъде само съставна част, която изпъстри тук-там разказа, а се превръща в същност на вулканичния порой на въображението, чиито първоначални координати се коренят в американската действителност. Както в „Сто години самота“ и в тези разкази на длъж и шир бродят пътуващи циркове и гадатели, има невероятни панаири, летящи и възнасящи се личности, жената, която се е превърнала в паяк, и други подобни мотиви, които се доразвиват и издават вътрешно единство, обединяваше многообразието на цялото му творчество.
	Плодовитото и изкусно перо на Габриел Гарсия Маркес ни води по реални и нереални пътища, граничещи винаги със символа, към откриването на истинския произход на човека латиноамериканец.
