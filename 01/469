	Сборникът „Звездни дневници“ излиза като отделна книга през 1957 г., макар пет разказа да се появяват малко по-рано в сборника „Сезам“. Тогавашният им състав е по-различен от настоящия сборник, издаден през 1976 г., който използуваме за превод. Лем непрекъснато изоставя старите и добавя нови „пътешествия“: работата му над „Звездни дневници“ обхваща почти 20-годишен период. Ийон Тихи е своеобразен хибрид между барон Мюнхаузен и Волтеровия Кандид: пътешествията му са гротескно-философска „космическа мюнхаузениада“. Лем обича пародията и гротеската, обича да съчетава фейлетонната подигравка с философска есеистика. В това отношение „Звездни дневници“ е негово върхово постижение.
