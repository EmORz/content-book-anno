	Преди години, след ритуала за кръвно братство, Гейдж, Фокс и Кейлъб са се завърнали от гората, всеки с парче камък в ръката. Сега този камък ще стане тяхно оръжие в последната битка, срещу демона, който са събудили. Победителят получава всичко…
	Общи кошмари, видения на кръв, огън и безпричинно насилие започват да измъчват тримата приятели и Куин, Лейла и Сибил — жените, свързани с тях чрез съдбата. Никой от шестимата не може да пренебрегне факта, че тази година демонът е станал по-силен, хранейки се от ужаса, който сее навред. Но сега трите части от ритуалния камък отново са споени в едно цяло. Само ако можеха да открият как да го използват.
	За комарджия като Гейдж не е проблем да се обзаложи, че той и останалите ще намерят начин да се справят. Той и Сибил имат еднаква дарба да предвиждат бъдещето, но това е единственото общо нещо помежду им. Ако флиртът им прерасне в нещо по-сериозно, то това ще бъде по тяхно собствено желание, а не по воля на съдбата. Но Гейдж знае, че жена като Сибил — с нейния ум, сила и изумителна красота — може само да му донесе късмет. Добър или лош, все още не е ясно, и това би могло да означава или пълна разруха, или край на кошмара за Хокинс Холоу.
