	Никола Маринов Николов е роден на 30 юли 1920 г. в гр. Видин. Завършва Френския колеж в гр. София. През 1944 г. участва в първата фаза на войната като артилерийски офицер и е награден с два ордена за храброст. Веднага след завръщането си от фронта, през 1945 г. бива репресиран в Станке Димитрово, Радомир, Дирекция на милицията и военния затвор в София. През 1945 г. записва медицина към Софийския университет като след 4 годишно следване е принуден да напусне.
	Задържан по политически причини във Видинския, Врачанския и Плевенския затвор, където среща известните български политици Димитър Гичев, Виргил Димов и Петър Дертлиев. Преминава и през лагера „Богданов дол“, след това е изселен в с. Йордан Йовково, Толбухинско, където цялото му семейство също е изселено.
	От 1969 г. се установява на постоянно местожителство в САЩ, където завършва Портландския Щатски университет със специалности „Централни Европейски науки“ и „Изкуство“. Следва успешно университетските курсове на много известния професор Франк Мънк, преподавател в Сидней (Австралия), Флорида и Портландския щатски университет.
	Настоящата книга Н. М. Николов издава през януари 1990 г. на английски език в САЩ под № 90–91468 на библиотеката на Конгреса на САЩ. Отзивите за книгата в САЩ, Канада и Нова Зеландия са прекрасни. В момента се превежда на френски, чешки, унгарски, сърбохърватски и гръцки.
