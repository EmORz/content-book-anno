	Криминалният роман в литературата е нещо като патологията в медицината. Изучава човешкия организъм чрез болестните състояния и процеси в този организъм. Най-добрите произведения на криминалния жанр на Запада са отражение на едно общество, на неговите язви. Те безпощадно критикуват капиталистическите нрави, вътрешните машинации на това общество, връзката между престъпленията и политическия свят.


	В американската литература Джим Томпсън се нарежда до такива майстори на криминалния жанр като Чандлър и Хамет.
	Неговите престъпници са шерифите, тези, които трябва да пазят законността. В романа си „1280 жители“ той описва привидно спокойния свят на малко провинциално градче, където се шири расизъм. Шерифът-добряк, който убива зверски жертвите си, прикрит за закона — това е главният герой. Авторът го „надарява“ и с много положителни качества, което придава на садистичните му постъпки още по-голяма гротескност; с безпощаден реализъм е разкрит истинският му лик.
