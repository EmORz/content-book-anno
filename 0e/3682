	Изминали са много месеци от епичната битка при връх Хайджал, където Пламтящият легион е прогонен завинаги. Поели на експедиция към мистериозен магически разлом насред планините на Калимдор, двама стари наши познайници — магьосникът Крас, известен на малцината посветени и като дракона Кориалстраз, и неговият спътник, вироглавият Ронин, са засмукани от аномалията и запратени в далечното минало — времената, когато Тъмния титан Саргерас убедил кралицата на елфите да прочисти света от по-слабите раси. Епоха, когато Великите дракони се намирали в зенита на своето могъщество, без да подозират, че скоро един от тях ще отприщи ерата на мрак, която ще погълне света на WARCRAFT.
	В първата част на тази епична трилогия избавлението на света от Първото нашествие на демоните е поставено под въпрос от пристигането на изгубените във времето герои. Ала бедата никога не е сама — великата сила на драконовия магьосник е изчезнала по необясними причини. Единствената надежда на двамата ветерани е новият им странен съюзник — полубогът Ценариус, когото трябва да убедят в неотложността на своята мисия.
#	КЛАДЕНЕЦЪТ НА ВЕЧНОСТТА
	Книга първа от новата трилогия за света на популярната компютърна игра и пряко продължение на „Денят на дракона“.
