	Макс Лундгрен, роден през 1937 г., е шведски писател, популярен не само сред децата и юношите. Творчеството му включва и редица романи за възрастни, няколко пиеси за големите сцени и радиотелевизионни пиеси. За „Момчето със златните панталони“ е отличен с наградата „Нилс Холгерсон“ и с наградата на вестник „Експресен“ за най-добра книга за 1967 г. През 1968 г. авторът получава и медал-отличие „Ханс Кристиан Андерсен“. Романът е многократно преиздаван в Швеция и е преведен на много езици.
	Чрез историята на малкия Матс на юношите се внушава загриженост за бедните деца, без обаче да им се създават илюзии, че за това са достатъчни едни вълшебни панталони. Действието на романа е и косвено разобличение на прехвалената помощ на западния свят за развиващите се страни. Увлекателно, с много хумор, Макс Лундгрен разказва приключенията на малкия Матс, който не загубва вяра в своето дело. Неговото обещание-закана за цяла армия от момчета със златни панталони не може да остави равнодушни младите читатели. Златните панталони на Матс се превръщат в символ на детската солидарност.
