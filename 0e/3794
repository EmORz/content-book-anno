	Авторката на „Отнесени от вихъра“ Маргарет Мичъл искала да повери по-нататъшната съдба на своите герои на въображението на читателите. Тя отхвърлила всички предложения да напише продължение на прочутия роман. Но ето, че днес, половин век по-късно, нейната сънародничка Александра Рипли (57-годишна) пое предизвикателството и написа продължението на романа.
	Наследниците на Маргарет Мичъл — нейните племенници Джо и Юджийн, поверили на агенцията „Уилям Морис“ задачата да намери приемник на леля им. След като осъществила контакт със стотици личности от литературния свят, агенцията се спряла на единайсет автори — десет жени и един мъж. Избрали Александра Рипли, авторка на исторически романи и южнякча, родом от Чарлстън, родния град на знаменития Рет Бътлър от „Отнесени от вихъра“. Няколко издатели били упълномощени да прочетат първите петдесет страници от книгата. Клаузите на договора изисквали пълна тайна до внушителната му световна премиера на 25 септември 1991, когато излезе едновременно в четиридесет страни.
	Рипли започва повествованието там, където го е преустановила Маргарет Мичъл. В романа присъстват същите герои и същите места. И Скарлет е същата — красива, пресметлива, капризна, но все пак малко помъдряла. „Единственото, в което бях сигурна, бе, че, макар и временно, Скарлет отново ще покори Рет Бътлър“, казва авторката.
	Александра Рипли останала вярна на „Отнесени от вихъра“. Месеци преди да започне работа, писателката препрочела шест пъти знаменития роман, дълго проучвала вестниците и кореспонденциите от времето на Мичъл, дори преписала на ръка 200 страници от романа, за да „усети“ по-добре стила на своята предшественичка.
	„Не знам дали ще харесат моята книга — казва Рипли, — но във всеки случай съвестта ми е чиста, защото мисля, че не съм измамила никого.“
