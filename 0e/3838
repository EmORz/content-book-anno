	Отрицателен или трагически герой? Галеник на съдбата или нейна жертва? Кое от всичкото, което можеше да бъде, е всъщност Алкивиад, нарекъл себе си Велики? Писаната история го осъжда или оправдава, но не го е обяснила. Тя се занимава с явления, отминавайки човека.
	А не е ли Алкивиад явление? Плод на онази весела и изящна наглед античност, където трябва да търсим корена на множество злини, срещу които цяло човечество се е борило две хилядолетия и половина. Преди всичко: корена на неравенството между хората.
	В зорите на европейската цивилизация, успоредно с общественото зло, се ражда неговата противотежест: идеите. А всред тях — идеята нравственост. Дотогава не е имало добро и зло, не са били назовани.
	Към кое от всички времена принадлежи Алкивиад? Дали е останал от годините, когато човек не правел разлика между нравствено и безнравствено? Дали е прекрачил своето време, за да се подреди до едрите злодеи на един свят от едри злини? Бил ли е изобщо Алкивиад някому и някъде свой, или това е трагичният образ на вечния чужденец?
