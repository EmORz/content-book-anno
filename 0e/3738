	Как се е зародила Вселената? Какво е станало след избухването на Големия взрив? Има ли живот на други планети? Къде да търсим разумните същества — в Млечния път или в далечните галактики, на 200 или на 200 милиона светлинни години? Кога ще срещнем извънземен разум? Готови ли сме да общуваме с него? На тези спиращи дъха въпроси дава отговор Карл Сейгън.
	Книгата с повече от 250 цветни илюстрации е създадена по култовия 13-сериен телевизионен сериал на Карл Сейгън. Написана с невероятното умение на автора да представя научните идеи близко и разбираемо, КОСМОС е посветена на науката в най-широките й човешки измерения. Тя разказва как науката и цивилизацията са израснали заедно.
	КОСМОС представя мисиите на космическите апарати, изпратени към близките планети, връща ни в залите на Александрийската библиотека, навлиза в тайните на човешкия мозък, рисува космическите бури и вълнуващите пейзажи на Марс, Венера и Юпитер, разгадава йероглифното писмо, разкрива тайните на произхода на Земята, проследява 15 милиона години земна еволюция и ни отвежда далеч в бъдещето, към последните дни на загиващото в ядрен пожар Слънце.
	КОСМОС е историята на дългото изследователско пътуване на човечеството, на силите и личностите, допринесли за оформянето на съвременната наука. Сред тях са Демокрит, Хипатия, Леонардо, Кеплер, Нютон, Хюйгенс, Шамполион, Айнщайн, Хюмасън и Хъбъл. Сейгън поглежда към нашата планета от извънземна гледна точка и вижда син, подобен на скъпоценен камък свят, обитаван от форма на живот, която едва-що е започнала да открива своята уникалност и е дръзнала да се насочи към огромния океан на пространството.
	Телевизионният сериал КОСМОС е гледан от над 500 милиона зрители в 60 страни, сред които и България. Получил десетки американски и международни награди и отличия, той е определен като един от най-оригиналните и уникални приноси към развитието на телевизионните програми, като забавляващ, образоващ и вълнуващ филм, триумф за своя автор.
