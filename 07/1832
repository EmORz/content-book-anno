	Хавиер Сиера е роден през 1971 г. Едва дванайсетгодишен води собствено радиопредаване, на 16 години сътрудничи редовно на пресата, на 18 става един от основателите на списание „Ново летоброене“, на 27 поема издаването на месечника ветеран „Отвъд науката“.

	Хавиер Сиера е признат журналист, писател и изследовател на историята и окултните науки. В романите си разбулва исторически загадки въз основа на реално съществуващи документи и задълбочена проучвателска работа.
	Хавиер Сиера дебютира на българския пазар през 2006 г. с романа „Тайната вечеря“. В Америка книгата бе обявена за литературното събитие на годината, а Сиера е първият испаноезичен автор, влязъл в Топ 10 на престижната бестселърова класация на Ню Йорк Таймс.
	В новата му книга — „Тамплиерските порти“ — сюжетът тръгва от съвременността. При преминаване над Франция, геостационарен сателит на Европейската космическа агенция се натъква на нещо необяснимо: спътниковите снимки на определени части от района на Шампан са запечатали странни бели петна. Ръководителят на проекта Мишел Темоен започва разследване, което ще доведе до уволнението му и ще го тласне по дирите на една загадка, чиито следи се губят осем века назад във времето.
	Разследването се преплита с историята около разкопките при древния Храм на Соломон, под чиито развалини през 1125 г. тамплиерите намират лелеяна реликва. Откритието не само им дарява богатства и невиждана власт, но и довежда до построяването на няколко десетки катедрали, свързани по загадъчен начин с очертанията на съзвездието Дева.
	През 70-те години различни специалисти по средновековна история, интересуващи се от произхода на готическото изкуство, си дават сметка, че дванайсет френски катедрали следват разположението на съзвездието Дева. Каква е тази загадка? Дали зидарите от XII и XIII век са искали да отдадат почит по този начин на Девата, на която са посветили тези величествени храмове?
	Как и защо се ражда готическият стил? Как е станал възможен този невероятен скок в архитектурата, който позволява издигането на огромни катедрали с невиждана височина и изящни контури?
	Защо те се появяват във Франция, след като тя не е била сред най-развитите кралства на епохата? Случайно ли е сходството между картографските, геометрическите и математическите умения на френските строители с отдавна изгубените тайни на построяването на Великите пирамиди в Египет?
	Всичко това е обещано от самия автор — в книгата.