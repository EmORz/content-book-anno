	Агрипина, съпруга на Клавдий и майка на Нерон, оживява в спомените на своя верен служител Парменон. Парменон, обичал отдалеч своята божествена Домина, й остава верен до сетния й дъх, въпреки ужаса и моралния упадък на времето, в което живеят.
	Пищност и разруха, предателства и нечовешка жестокост бележат властването на Тиберий и Калигула. В тези времена Агрипина трябва да се бори за себе си и за своя син като гладиатор на арена — осъдена да се сражава сама, да победи или да загине. Смела и прозорлива, тя оцелява сред интриги и заговори, успява да надживее и страшното време, когато начело на Римската империя застава безумният й брат Калигула. Агрипина има една страст и една слабост — обичта към единствения й син Нерон. За да стане Нерон император, тя е готова на всичко, дори да върви през трупове.
	Сбъдването на тази мечта за нея е началото на края — Агрипина отново е на арената и трябва да убие или да загине.