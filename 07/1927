#	За автора

	Майкъл Уайт се изявява като професионален музикант, университетски лектор, журналист със своя научна рубрика във вестник, научен редактор към списание „GQ“ и консултант на канал „Discovery“ за поредицата „Науката за невъзможното“.
	Първата му творба излиза през 1991 г., като авторът има вече зад гърба си 25 книги, между които световноизвестните бестселъри „Стивън Хокинг — Живот в науката“, „Леонардо — Първият учен“ и „Толкин — Биография“.
	Носител е на наградата „Bookman“ в САЩ за най-добра книга за 1998 г. в категорията „популярна наука“ за биографията на Исак Нютон „Последният магьосник“. През 2002 г. влиза в крайната класация за престижната награда „Aventis“ с книгата „Съперници“, а творбата му „Плодовете на войната“ е номинирана за същата награда през 2006 година.
	Майкъл Уайт е почетен член на Техническия университет на Къртин. Живее в Пърт, Австралия, със съпругата си и четирите им деца.


	Оксфорд, 2000 година: млада жена е намерена брутално убита, с прерязано гърло. Сърцето й липсва, а на негово място е поставена древна златна монета. Двадесет и четири часа по-късно е намерен трупът на друга жена. Методът на убийство е идентичен, но сега липсва мозъкът, а на неговото място в черепа на момичето проблясва сребърна монета.
	Полицията недоумява, но когато в разследването се намесват криминалният фотограф Филип Бейнбридж и неговата бивша приятелка Лора Нивън, става ясно, че тези ужасяващи ритуални убийства са свързани не само с нашето време. Започва да се разплита потресаваща история, в която сър Исак Нютон, една от най-влиятелните фигури на 17. век в Англия, е част от смъртоносен заговор, предаван през вековете, заговор толкова опасен днес, колкото е бил и тогава.
	Скоро най-близките на Лора се оказват в смъртна опасност, а тя осъзнава, че е единственият човек, способен да пренапише историята; единственият човек, който може да спре убиеца, преди той да удари отново…