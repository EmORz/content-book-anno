	Място, обгърнато в тайнственост, скрито под покривалото на дъждовната гора край Амазонка. Незнайна болест, страшна и безпощадна като зловещия африкански вирус „Ебола“, покосява всичко живо в тази окаяна страна. Никой не може да се спаси. Никой не може да се излекува. Никой не може да спре епидемията, застрашаваща целия свят…
#	ЧЕРНАТА СМЪРТ
	Лиса Дънкан, учен и съветник на президента и войникът от специалните части Майк Търкот подозират, че епидемията от „Черната смърт“ е всъщност биологично оръжие в една ескалираща война между нас и „тях“.
#	КОИ СА ТЕ?
	Пришълците, пристигнали на Земята преди хилядолетия, за да я оплетат в конспиративната мрежа на своите интереси. Първо в Зона 51, а сега в тайна гробница близо до Великата Китайска стена и в свръхсекретна военна база под леденото покривало на Антарктида. Дънкан, Търкот и още неколцина елитни бойци от Специалните части са последната надежда на човечеството, преди да бъде отворена Кутията на Пандора, където се крие поредната страшна заплаха…