	„Момичето, което играеше Го“ е първата издадена на български език книга на талантливата писателка Сан Ша. Действието се развива през 30-те години на XX в. в Манджурия, където два враждуващи свята се срещат в игра на „Го“. Игра, която с всеки преместен пул прераства в любов…
	Героите са двама — момиче, което тепърва започва да открива себе си, любовта и живота, и мъж — воин, обрекъл се на честа и оръжието…
	Самият роман е като партия „Го“. Всяка глава е камъче върху историята на двамата герои — черно от името на момичето и бяло от името на мъжа, които в „Го“ изразяват „ин“ и „ян“.
	Целта на играта е да се завземе колкото се може повече територия и да се пленят колкото се може повече от пуловете на противника.
	Улисани в играта, двамата герои се срещат на площада на Хилядите ветрове, срещат душите си без дори разговарят…
	Казват, че играта „Го“ не само разкрива интелигентността на играча, но и неговата истинска същност. Момичето се опитва да избяга от действителността чрез любимата си игра, а мъжът се опитва да шпионира врага, прикривайки се като играч на „Го“.
	Но става така, че играта им помага да се срещнат отвъд пуловете и дъската.
	Изключително поетичен и разтърсващ разказ за двама души, които в края на книгата преобръщат всички правила на войната, оставайки верни на едно правило в „Го“: „Една група е жива, ако противникът не може да я плени, независимо как я атакува.“
	Така любовта се превръща в единствения правилен ход, а смъртта — единственият изход.
	„Всеки пул е стъпало към дълбините на душата. Привързах се към играта го заради нейните лабиринти. Пулът променя позицията си при постепенното преместване на останалите. Тяхната все по-сложна връзка се преобразува и никога не съответствува напълно на предварителния замисъл. Го не се поддава на изчисления и предизвиква въображението. Непредвидимо като алхимията на облаците, всяко ново съотношение представлява предателство. Тази игра не знае покой, непрекъснато държи нащрек, кара те да се стремиш към все по-голяма ловкост, по-голяма свобода, но също и към студената, убийствена точност. Го е игра на измамата. Обкръжаваш противника с химери в името на едничката истина, наречена смърт.“


	Шан Са е родена през 1972 г. В Пекин. Започва да пише съвсем млада. През 1983 г. излиза първата и стихосбирка, а през 1984 г. печели първа награда на националния конкурс за детска поезия. Смятана е за голямата надежда на китайската съвременна литература. След събитията на площад Тянанмън, напуска родината си и се установява във Франция. Още с първия си роман написан на френски „Вратата на небесния мир“ печели авторитетната награда Гонкур за дебют. „Момичето, което играеше Го“ също е награден и посрещнат с изключителен интерес от читателите.
