	Вече повече от двайсет години книгите на Патриша Корнуел ни предлагат най-доброто от интелигентния, новаторски, модерен трилър. Сега най-продаваната криминална писателка в света ни представя необикновения нов роман за Кей Скарпета.
	Труповете не лъжат: доктор Кей Скарпета открива, че младата жена, убита с удар в главата, е била мъртва поне ден по-рано от предполагаемото. Но изглежда на някого не му е удобно да вярва в това.
	Същата вечер в предаване по телевизията Скарпета е подложена на атака от безскрупулна журналистка, която се опитва да превърне случая в сензация, като го свърже с неотдавнашното изчезване на красавицата — финансова акула Хана Стар. Нещата придобиват зловещ оттенък, когато в студиото се обажда бивша пациентка на Бентън, която само преди дни му е пратила смущаваща коледна картичка.
	Странните и тревожни събития обаче тепърва предстоят. Малко по-късно смартфонът с всички важни данни на Скарпета изчезва, а в дома й е доставен съмнителен пакет. Тя трябва да действа бързо и решително, за да разплете тази бъркотия, в която изглежда са замесени стар враг на Бентън от ФБР и холивудски актьор с перверзни вкусове. И постепенно започва да подозира, че тя и всички нейни близки са въвлечени в игра, замислена и направлявана от нечий извратен разум.
