	Оливър Стоун, водач на тайнствения клуб „Кемъл“, съставен от симпатични чудаци с вкус към конспиративни теории, предизвиква страха и уважението на всички, които по някаква причина са се озовали на пътя му. Защото ексцентричният Стоун някога е бил командир на отряд за поръчкови убийства на ЦРУ. Оцелял по чудо след опит да бъде ликвидиран и обявен официално за мъртъв, той следи отблизо дейността на днешните политици, сред които има и участници в секретните му мисии.
	Анабел Конрой току-що е извършила най-големия си удар — измъкнала е 40 милиона долара от царя на казината Джери Багър, който преди години е убил майка й. Грози я смъртна опасност, но тя знае, че може да разчита на помощта на клуб „Кемъл“. Чудаците стягат редиците си, за да я защитят, и изведнъж се озовават пред стократно по-опасен противник.
	Трима души от сенчестото минало на Стоун умират. Убити от един и същ човек — Хари Фин. Грижовният баща и консултант към Министерството на вътрешната сигурност има и друго лице — лице на убиец, който поради някаква лична причина унищожава бившите членове на специалния отряд на ЦРУ. Следващата му мишена е Оливър Стоун, чиято съдба е свързана със зловещи тайни от времето на Студената война. Ако бъдат разкрити, те ще провалят кариерата на редица високопоставени политици в Русия и САЩ и ще взривят отношенията между двете страни.
	Спиращ дъха трилър за висш шпионаж, политически убийства, отмъщение и справедливо възмездие.
