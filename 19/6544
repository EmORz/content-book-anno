	Шестнайсетгодишната Софи не е скучна зубрачка, както изглежда на пръв поглед. Преди три години е открила способностите си на вещица, освен това знае, че баща й също е вещер. И макар да е обещала никога да не прави магии, не се стърпява и решава да помогне на една съученичка в беда… за да й причини неволно още по-големи проблеми.
	За наказание я изпращат в мистериозното училище „Хекс Хол“. Там учат всички не особено примерни и неприлично специални тийнейджъри. Ако още не сте се сетили — става дума за вещици, магьосници, зооморфи и вампири. Учителите също са специални — преподавателят по литература например е вампирът лорд Байрон.
	Софи решава да бъде себе си, т.е. своенравна и устата дори и в „Хекс Хол“. Още първия ден си харесва един страхотен вещер, среща смахнат призрак и си спечелва врагове — трите най-готини мацки в „Хекс Хол“, които изглеждат като супермодели, но се държат адски гадно.
	Най-лошото е, че неизвестен хищник започва да напада учениците, а първият заподозрян е нейната единствена приятелка. И докато зловещите убийства зачестяват, Софи се подготвя да се опълчи срещу древен орден, създаден, за да унищожава тийнейджъри със специални способности и най-вече такива като нея.
