	Юрист и психолог, журналист и политически пиар, Марина Юденич е един от най-популярните руски писатели. Тя е бивш шеф на пресслужбата на президента Елцин, при управлението на който се родиха руските олигарси. Отлично познаваща техния свят, тя създава този роман за жестоката борба на една жена със съпруга й, изградил финансова империя, премазвайки всичко и всички по пътя си.


	Преди години момче и момиче от провинцията пристигат, за да завладеят Москва, напълно уверени, че много скоро столицата ще се окаже в краката им. Във времето на промените те успяват да постигнат мечтите си. Но в живота нищо не се дава даром. За успеха трябва да се плати. Мъжът заплаща, обричайки се на живот на ръба, жената — на мъчителен брак с човек, когото е обичала, но бруталното отношение на който е превърнало любовта й в страшна омраза…
	Ще дойде момент, когато тя ще заеме мястото му в офиса, в прозорците на който се оглежда Кремъл, финансовата империя е изправена пред банкрут и тя сама трябва да се справи с това, но й предстои да разнищи една загадка, скрита в тайнствен средновековен замък край Лоара.
