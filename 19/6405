	Стягайте коланите и се дръжте здраво! Започва най-лудото приключение — „Петимата велики воини“. От пустините на Израел до блъсканите от цунами брегове на Япония, от степите на Монголия до най-загадъчния остров на земята — Матю Райли е завихрил главоломен екшън, в който изпреварва, задминава и оставя в пушилката след себе си такива майстори като Дан Браун, Джеймс Ролинс и Клайв Къслър…
	Когато за последен път видяхме Джак Уест-младши, той падаше в бездънна пропаст и опитът му да спаси света от наближаващия Армагедон изглеждаше обречен.
	Но надеждата още не е изгубена.
	След изумително спасяване Джак се връща при верния си екип. Шеметната банда препуска с все сили по следите на прочутата Машина. Те откриват древен надпис, съдържащ стих за петима загадъчни, неназовани воини — най-големите исторически личности, чието познание ще бъде жизненоважно за разкриването на тайните на Машината и нейните отдавна изгубени Стълбове. Но древните са скрили добре тайните си, а всеки Стълб дарява с невероятна сила притежаващия го. Това привлича като мухи на мед лоши типове от цял свят… Враговете са навсякъде, обратното броене до Страшния съд изтича и Джак и екипът му трябва да са бързи. Защото иначе ще открият какво представлява краят на света…
