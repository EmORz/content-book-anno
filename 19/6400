	Феноменалният дебют на 2011 г. Голямото откритие на британската литература. Романът с елементи на психологически трилър е продаден в 42 страни само месец, след като авторът му го предлага на литературен агент. Невероятната история на Кристин Лукас е новият филмов проект на режисьора Роуън Джофи и продуцента Ридли Скот.
	Спомените ни дефинират. Как може да живее човек, ако ги губи всяка вечер, щом заспи? Ако сутрин не помни миналото си и хората, които обича? Ако трябва да се запознава със собствения си живот отново и отново, ден след ден? Кристин Лукас е сполетяна от такава съдба след инцидент, който я лишава от дългосрочна памет. При всяко събуждане тя е със съзнанието, че е на двайсет години, и се плаши от мъжа, когото вижда в леглото си. „Аз съм Бен, твоят съпруг — казва той. — Женени сме от години.“ Окуражена от един психиатър, за когото Бен не подозира, Кристин започва да си води дневник. Но с всеки изминал ден, описан в него, нещата й изглеждат все по-странни. А от един момент нататък и страшни, защото на първа страница тя е добавила: „Не се доверявай на Бен.“
	Добре дошли в живота на Кристин. Нейната история е история за изневярата и цената на мимолетните увлечения, но преди всичко за онази любов, която може да се изличи от паметта, но не и от сърцето.
