	Олга Токарчук (1962) е сред най-успешните и превеждани съвременни полски автори. Издала е романите „Пътешествието на хората на книгата“ (1993), „Е. Е.“ (1995), „Правек и други времена“ (1996), „Дом дневен, дом нощен“ (1998, български 2005), удостоен с литературната награда на читателите НИКЕ, както и с престижната немска награда „Мостовете на Берлин“, сборника с разкази „Музика от много барабани“ (2002, български 2006), сборника с новели „Последни истории“ (2005) и др.
	Най-амбициозната й творба е романът „Правек и други времена“, който веднага след излизането си започва да печели награди — на Фондация „Кошчелски“, на читателите за наградата НИКЕ, Паспорт на списание „Политика“. В него Токарчук умело преплита усещането за времето и успоредното протичане на човешкият живот в селището Правек, колкото реално, толкова и сякаш откъснато от света, но не и от хода на историята място. Един микрокосмос на съдби и истории — истории за природата, ангелите и човека. „Метафизическа приказка“, както самата Олга Токарчук го нарича.
	Роман за любовта и живота, за страстта и смъртта, за вечността и предизвикателствата на времето.
