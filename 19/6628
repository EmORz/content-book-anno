	„Непрогледност“ е нов нашумял роман на американския писател Робин Кук, издаден през 1992 г. и напълно оправдаващ славата му на голям майстор в жанр, колкото модерен, толкова и труден: жанра на технотрилъра, т.е. „четиво за хора със силни нерви“, чийто сюжет и проблематика са почерпени от сферите на науката и техниката. В случая с Робин Кук това е медицината — „Непрогледност“, подобно и на досегашните му произведения, разкрива неочаквани страни в дейността на лекарите и сложни моменти във взаимоотношенията им с пациентите, рисува вдъхващи ужас ситуации и злоупотреби с най-хуманната професия. Станал бестселър в световен мащаб, този роман разказва за тежката и рискована борба с престъпници от извънредно едър калибър, чиито секващи дъха перипетии се разгръщат сред драматичния декор на Ню Йорк, а кошмарните изживявания на младата му героиня надхвърлят приумиците и на най-разюзданото въображение…
	Читателят разбира дълбоко метафоричния смисъл на заглавието, будещо алюзия и със слепота, и с безизходица, и с мрак, едва след като е затворил последната страница на тази книга. Разтърсен емоционално, покрусен, разгневен…
