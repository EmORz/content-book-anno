	Начо Папазов е роден на 25 март 1921 г. в с. Граматиково, Бургаска област, в прогресивно селско семейство. Член е на РМС от 1935 г., а на БКП — от 1941 г. Учил е в Политехниката в Братислава — Чехословакия. Завършил е с отличие Юридическия факултет на Софийския университет. Активен участник в антифашистката борба.
	След 9.IX.1944 г. е на ръководна работа в младежки, партийни и държавни органи и организации. Бил е председател на ЦР на БОНСС и на ОСНС, секретар и първи секретар на Софийския градски комитет на БКП. Бил е министър на народната просвета и култура, извънреден и пълномощен посланик на НРБ в Япония. От 1971 до 1984 г. е председател на Държавния комитет за наука и технически прогрес, а от 1977 г. и председател на Общонародния комитет за българо-съветска дружба. Избиран е в състава на Народното събрание — от Второто до Деветото включително.
	Бил е секретар на ЦК на БКП и член на Секретариата на ЦК на БКП. От 1986 г. е председател на ЦКРК на БКП.
	През 1987 г. излезе от печат книгата му „Братска дружба, всестранно сближаване“. Автор е на редица публикации за българо-съветската дружба, научно-техническия прогрес и др.
	Като посланик в Япония, председател и почетен председател на Българо-японския комитет за икономическо и научно-техническо сътрудничество той се запознава отблизо с японската действителност, изучава нейното минало и традиции. В настоящата книга Начо Папазов разказва за тенденциите в развитието на съвременна Япония, които безспорно будят голям интерес и у нашия читател.
