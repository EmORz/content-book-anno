	_Шанхай, 1921_
	Американският журналист Майкъл Шеридан скача в река Хуанпу, за да спаси рускиня белоемигрантка, която случайно е срещнал в един от шанхайските нощни клубове. Анастасия Романова прилича невероятно много на великата княгиня, която носи същото име и за която се говори, че е оцеляла, след като болшевиките избили цялото й семейство. Съдбата на най-малката дъщеря на руския цар става една от най-обсъжданите загадки на своето време. Но Анастасия на Майкъл страда от амнезия и помни само последната година от живота си.
	Разгадаването на нейната тайна и на самоличността й отвежда Майкъл и Анастасия от улиците на Шанхай към упадъка на следвоенен Берлин и Лондон, от болшевишка Русия към Ню Йорк точно преди големия крах на Уолстрийт. Майкъл е единственият мъж, който й помага, без да иска нещо в замяна. Но способна ли е Анастасия да се отрече от възможността да бъде истинската велика княгиня в името на истинската любов?
	Въвеждайки читателя в бурното и романтично десетилетие след Първата световна война, световноизвестният писател Колин Фалконър разказва за убийства и предателства, дворцови скандали и финансови интриги, послужили за фон на една от най-великите съвременни любовни истории.
	Колин Фалконър е автор на тридесет романа, преведени на шестнадесет езика в цял свят. Бивш журналист, роден в Лондон, сега живее в Западна Австралия.
