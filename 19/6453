	Четири провалени срещи. Три стилни жени. Двама неразделни приятели. И една предстояща пълна промяна…
	В личния живот на 28-годишната Луси Тайлър цари пълен хаос. Заради склонността й да преувеличава и украсява фактите връзките й неизменно завършват с фиаско. За сметка на неуспехите в любовта, Луси има идеалния съквартирант — приятеля й от детството Хенри. И чудесна работа в просперираща пиар компания. Хенри е предан, внимателен, изключително духовит, но… свръхинтелигентен смотаняк. Един симпатичен, мил смотаняк, без когото Луси не може да живее. Но все пак смотаняк.
	С помощта на приятелките си — Доминик и Ерин, Луси се захваща с пълната промяна на Хенри. В добавка към нова прическа и модерни дрехи младият мъж получава и безценни уроци по флирт. „Проектът Хенри“ се оказва небивал успех. Той изглежда невероятно секси и е на практика неустоим за жените.
	Между работата и все още прохождащата връзка с чаровния Пол Луси с тревога осъзнава, че не е лесно да си съквартирант с Хенри — мъжа мечта на всяка жена.
