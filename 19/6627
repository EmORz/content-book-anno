	Ангел Димитров Попов е роден през 1942 г. в Пловдив. Родителите и родословието му са от Брацигово — градът на най-маслодайната роза в света. Детството прекарва в Брацигово и Девин. От 1953 г. живее в София. Женен е. Има дъщеря и внук. През 1965 г. завършва Висшето военноморско училище във Варна, специалност „Инженер-корабостроител“, а през 1972 г. Висшия икономически институт в София, специалност „Икономика на промишлеността“. През 1977 г. като свободен аспирант защитава докторат по икономика на тема „Оптимална производствена програма на равнище предприятие“. От 1991 г. е лицензиран бизнесоценител за цели предприятия. Работил е в завод, обединение, министерство и на др. места — стопанска, проектантска, управленска и обществена работа.
	За противопоставяне на строежа на мегазавода за тежко машиностроене край Радомир през 1976 г. е уволнен като съветник в Министерския съвет.
	Има научни, художествени и др. публикации и внедрени икономико-математически разработки по оптимално планиране със значителен финансов ефект за производството.
