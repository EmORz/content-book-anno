	Известният български учен зоолог и пътешественик Петър Берон е посетил над 50 страни по света, сред които е и Нова Гвинея. В книгата си той описва многоликото чудо, наречено Нова Гвинея — гигантски остров, трудно проходим и за това все още слабо проучен, където човек може лично да се запознае с людоед (макар и бивш) или да види полуоблечен мъж със зъб от глиган в носа да влиза в банка и да подписва чек. Много вълнуващи моменти ще преживеем заедно с автора, ще се разходим из най-дългата пещера в Южното полукълбо — Селминум Тем, ще се изкачим на най-високия връх в Нова Гвинея — Маунт Вилхелм. Наред с това ще надникнем в интересния бит и обичаи на местните племена, някои от които са видели бели хора едва през тридесетте години на XX век.
