	Всички те са жертви. Но кой е виновен?
	В разгара на лятото в Швеция вали като из ведро. Непредвидена ситуация принуждава препълнения бърз влак от Гьотеборг за Стокхолм да спре на Централна гара в столицата. Млада жена слиза на перона, за да телефонира на спокойствие, и се отделя от дъщеричката си, когато внезапно влакът потегля. Кондукторът сигнализира за изоставеното дете, но когато се връща да се погрижи за него, от момиченцето няма и следа.
	В друга част на Швеция друга млада жена с променена самоличност живее в страх, че мъжът, когото някога е смятала за свой принц и благодетел, ще я открие и убие, затова подготвя бягството си. По-добре от всеки друг тя знае къде се намира отвлечената Лилиан и предусеща какво ще се случи с нея.
	Случаят е поверен на екипа на легендарния комисар Алекс Рехт. Когато скоро е отвлечено и второ дете, той и помощниците му — енергичният инспектор Педер Рюд и цивилният следовател Фредрика Бергман, осъзнават, че кошмарът едва сега започва.
	Дали полицията ще открие убиеца, дали ще последват и други отвличания и убийства на невинни малки създания? Въпросите се сипят един след друг и карат разследващите да работят денонощно.
