	В продължението на „Училище за вкусове и аромати“ Ерика Бауърмайстър отново надниква в света на храната, която предизвиква желания, променя съдби, като описва препятствията, които всеки среща по пътя си, и отдава дължимото на волята да ги преодоляваш и да продължаваш напред.
	Младата собственичка на ресторант Лилиан има дарбата да събира хората. Сред тях са Ал, счетоводителят, който успява да намери смисъл в числата, Клои, която обожава да готви и още не се е научила да се доверява след последната раздяла, Финеган, тих и стабилен като дърво, който може да се слее с фона въпреки впечатляващия си ръст, Изабел, чиито спомени бавно се изплъзват. И, разбира се, самата Лилиан и нейният живот, придобил обрат, който тя не е очаквала.
	Техните истории се срещат и преплитат, понякога се обединяват без усилие, друг път се разделят, но всички заедно създават семейството, което са пожелали и избрали, а не е просто даденост. Завладяващ роман за силата на любовта, храната и общуването.
