	В тиха английска провинция една млада жена е нападната и изнасилена. Измъкнала се жива като по чудо, тя заминава за Ню Йорк, за да изгради нов живот. И нова самоличност. Поема на пътешествие, което ще я отведе до модния подиум в Париж, където ще се превърне в муза и супермодел на прочутия френски дизайнер Жан-Луи Тремон.
	В Ню Йорк Ем се влюбва от пръв поглед в красивия актьор Лари Вон. Скоро те стават най-популярната двойка в света, появяват се на корицата на всяко известно списание, печелят милиони почитатели. Успешната кариера и щастливият брак помагат на Ем да загърби демоните от миналото.
	Но следват нови драматични събития. Инцидентите, които сполетяват героите, се оказват организирани покушения срещу Ем и семейството й. Тя е решена да не се спира пред нищо, за да ги защити. Същото си мисли обаче и една тъмна личност от миналото — психопат с престъпни намерения, който се е заклел да унищожи света на Ем завинаги.
	„Непозволени игри“ е завладяваща приказка за смелост и отмъщение, за любов и страст, за предателство и триумф, чието действие се развива между Ню Йорк и столиците на модата — Лондон и Париж, и екзотичните мегаполиси Истанбул и Хонконг.
