	Красивата адвокатка по криминални дела Джесика Форд е принудена да следва заповедите на тайните служби относно програмата за защита на свидетели, след като става очевидец на убийството на Първата дама. Сменя името си, боядисва си косата и слага контактни лещи. За нещастие обаче, това може да се окаже недостатъчно, тъй като лицето й се появява в медиите след първия й успех за престижна вашингтонска адвокатска фирма. Или поне така казва бившето й гадже, агентът от тайните служби Марк Райън, чиято задача е да запази живота й на всяка цена.
	Съдебният процес спечелва на Джесика място в елитния екип на кантората. Тя заменя друга адвокатка, напуснала наскоро. Главният свидетел на обвинението шокира всички със сензационно разкритие, свързано със сина на щатски сенатор и въпросите не закъсняват. Дали показанията не са дадени под натиск? Дали предшественичката й не е била принудена да изостави успешната си кариера и да изчезне мистериозно? Колкото повече Джесика се приближава до истината — толкова по-ожесточена става надпреварата с времето.
