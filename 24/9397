	Джорджи Йорк, звезда от някогашен любим на цяла Америка тв сериал, е зарязана най-безцеремонно от съпруга си — прочут киноартист, заради красива актриса, която със своята показна благотворителна дейност като нищо може да грабне Нобелова награда за мир. Вследствие на това филмовата кариера на Джорджи върви стремглаво надолу, а образът й на дръзка и романтична героиня позагубва доста от блясъка си. И като капак на всичко, глутница освирепели папараци я преследват неотлъчно и допълнително вгорчават живота й.
	Но какво трябва да направи актриса, на която късметът й е изневерил? Определено не и да замине за Лас Вегас, където след една разюздана нощ, се събужда омъжена за Брам Шепърд — някогашният й презрян партньор от успешния сериал.
	Брамуел Шепърд — лошото момче на Холивуд — с ангелски сини очи и коварно черно сърце, никога не се е интересувал от друг, освен от себе си. При все това той се съгласява да се превъплъти в ролята на влюбен съпруг заради половин милион долара, които Джорджи му предлага, за да спаси имиджа си.
	Двамата врагове, ненавиждали се досега, са принудени да играят без сценарий в един град, където светлините на рампата светят най-ярко и където и най-силните емоции могат да бъдат успешно скрити зад смайващи маски.
	Романтична история, изкусно поднесена със закачлив хумор и ненатрапчива мъдрост.
