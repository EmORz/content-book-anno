	Бестселърът, по който е създаден филм с 42 награди, сред които „Златен глобус“ 2012 за най-добра драма и „Оскар“ 2012 за най-добър сценарий.
	Адвокатът Мат Кинг е потомък на хавайски кралски род и американски мисионери. От прадедите си е наследил апетитни за строителните предприемачи земи на един от Хавайските острови. Но преди да ги продаде и да забогатее, животът му се преобръща наопаки. След фатален инцидент съпругата му изпада в кома. Поради страстта си към екстремните спортове тя е оставила завещание, в което изразява волята си в случай на злополука. Не желае да поддържат изкуствено живота й, ако няма шансове за подобрение. А шансове няма. Мат трябва да превъзмогне вцепенението си от загубата на жена си и от нейната изневяра, за която току-що е научил. Доскоро живял в свой изолиран свят, той се опитва да се справи със страданието и ревността си, както и с грижите за децата, които са се отчуждили от него. Голямата му дъщеря е озлобена от авантюрата на майка си бивша наркоманка, а малката — влизаща в пубертета особнячка. Мат търси път към сърцата на двете своенравни момичета, защото вече е натоварен с отговорността за всичко и за всички. Разкъсван между гняв и великодушие, той издирва мъжа, когото съпругата му е обичала, за да му даде възможност да се сбогува с нея.
	Кауи Хемингс описва с деликатно чувство за хумор житейската драма на един съпруг и баща.
	Роман за любовта и ревността, раздялата и прошката, и сложните емоционални връзки с предците и потомците ни.
