	Когато родителите на Хоуп Прескът изчезват, безгрижният й тийнейджърски живот приключва завинаги. Тя, брат й и сестрите й са разделени и изпратени в приюти и приемни семейства из цялата страна, без никой от тях да знае къде са останалите.
	Седем години по-късно Хоуп все още ги търси, докато работи като телефонистка в колцентър и се грижи за клиентите така, сякаш те са нейното семейство. Когато богатият бизнесмен Закарая Гивънс наема услугите на колцентъра, Хоуп първоначално взема Зак за неговия иконом. Отегчен от постоянните ласкателства и умилкване заради парите му, Зак е очарован от прямотата на Хоуп не по-малко, отколкото от невероятно изкусителния й секси тембър. Непознатата на телефона силно го интригува… Свикнал винаги да получава каквото иска, Зак не се бави да подхване една игра, която го отвежда до границите на доскоро немислимото — той е готов дори на брак! Но неочаквано самолюбието му получава звучна плесница. Когато Хоуп разкрива измамата му, Зак разбира, че силно е подценил тази умна и борбена млада жена, че я харесва такава, каквато е, но не я познава достатъчно, и че ще трябва да реши загадката на нейното минало, ако иска да я убеди, че имат бъдеще заедно…
