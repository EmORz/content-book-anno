	Един ден петнайсетгодишната Барбара Молина мистериозно изчезва. Случаят постепенно отшумява, но нейната майка, най-добрата й приятелка и един разследващ полицай не са я забравили и не се отказват от издирването. Четири години по-късно тримата продължават да разнищват трагичната история, да премислят възможните обяснения, да търсят нея или тялото, както и извършителя на това зловещо дело. В крайна сметка се разбира, че Барбара е прекарала тези години затворена в тъмно мазе, малтретирана и държана в подчинение чрез често прилагания от насилниците способ — системно да се втълпява чувството за вина.
	Освен съдбата на Барбара, Майте Каранса засяга и редица проблеми — майки, които по една или друга причина нямат достатъчно време за децата си, за сериозни проблеми в училище, за сложните отношения учители — ученици, за разглезените деца на заможни родители, за лъжата и измамната външност.
	„Отровни думи“ е динамичен роман, по-близък до действителността, отколкото би ни се искало. Чрез историята за похитената Барбара авторката заговаря за твърде тежката, но често пренебрегвана тема за насилието над децата.
