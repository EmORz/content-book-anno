	Шей Таунсенд работи в „Сдружение за защита на собствениците на ферми“ в американското градче Рефюдж, щата Невада. След несполучлив брак с бейзболната звезда Марк Наджет, младата жена се разочарова от мъжете и се отдава на кариерата си. Тя убеждава мнителния собственик на ранчо Лорн Дейвис да преотстъпи земята си на сдружението, което ще се погрижи за опазването й. Но Лорн получава сърдечен удар и умира само ден след като е променил завещанието си. Той оставя цялата си собственост — къщата, земята и животните — на племенника си Танър.
	Шей открива тялото на Лорн и се обажда на полицията. Местният шериф обаче решава да не провежда разследване, поради липсата на доказателства за насилствена смърт. Тридесет и шест годишният Танър Дейвис работи като детектив от отдел „Убийства“ в Лос Анджелис. Когато научава за смъртта на чичо си, той си взема отпуск и заминава за Невада. Танър открива, че колекцията от двадесет златни монети на Лорн липсва и започва собствено разследване. Шей и Танър имат една обща цел: да научат истината за смъртта на Лорн.
