	В продължение на трийсет години единственото взаимодействие на хората със Зона X — злокобен пейзаж, ограден с невидима граница, където всички следи от човешка цивилизация са загадъчно изчистени — е серия от експедиции, организирани от правителствена агенция, законспирирана толкова дълбоко, че е почти забравена — „Съдърн Рийч“. След злощастната дванайсета експедиция, описана в „Анихилация“, в агенцията цари пълен хаос.
	Джон Родригес (известен също като „Контрол“) е новоназначеният шеф на „Съдърн Рийч“. Работейки с недоверчив, но отчаян екип, след поредица от безрезултатни разпити, преглеждане на купища тайни бележки и дълги часове, прекарани в гледане на ужасяващи видеозаписи от предишни експедиции, Контрол започва да прониква в тайните на Зона X. Но с всяко следващо откритие той трябва да се изправя пред неприятни истини за самия себе си и за агенцията, на която служи.
	В „Агенцията“, втората част от трилогията „Съдърн Рийч“, най-тревожните въпроси за Зона X получават отговор… но той далеч не е успокоителен.
C>
	„Агенцията“ не е книга, която започва оттам, където е свършилата предишната. Тя е изпълнена с нови удоволствия, с нови герои и ситуации, и е написана по съвсем нов начин. Ако „Анихилация“ е роман за една експедиция, завършила с много странни открития, то „Агенцията“ е шпионски роман, изпълнен със същия тъмен чар… Поради което отчаяно искам да знам каква ще бъде третата книга — дали някаква смесица от двете, един вид среща на „Джурасик Парк“ с Джеймс Бонд или нещо съвсем различно.
@	Робин Слоун, автор на „Денонощната книжарница на г-н Пенумбра“
C$
