	Дъщеря на гръцки имигранти, Дафни израства с американската мечта и я постига. Когато съпругът й загива в автомобилна катастрофа, тя остава сама с малко бебе, купища неплатени сметки и с амбицията да издържа семейството си и любимата си _я-я_ — нейната баба, която живее на вълшебния гръцки остров Ерикуса. Ресторантът на Дафни се прочува, а тя намира втори шанс в любовта с богат и красив годеник. Сега се завръща при своята _я-я_, за да направи сватбата си на скъпо за нея място, сред любими хора — на острова, където е прекарала много блажени лета в своето детство.
	Дафни преоткрива страстта си към живота — в богатите на аромати гръцки ястия, в тюркоазните води на залива, в нежния дъх на зефира и в чувствените звуци на сиртакито… Потъва в древните легенди и магическите истории, които й разказва нейната _я-я_. В една от тях обаче й е трудно да повярва: че баба й притежава дарбата да вижда бъдещето и да чува гласа на острова в шепота на кипарисите.
	Историята, която й разказва загадъчния рибар Яни, отваря сетивата й за невидимото и Дафни преоткрива не само миналото, но и своите желания.
	Дали най-накрая кипарисите ще проговорят и на Дафни? Дали това ще промени плановете й за бъдещето?
	_Понякога, Дафни _му_, когато не знаем по кой път да поемем, когато се чувстваме обезверени и изгубени, трябва само да притихнем и да слушаме. Спасението е пред очите ни… Шепотът на кипарисите винаги е наоколо и чака да го чуем._
	Минало и настояще се преплитат красиво в тази богата на багри, на вкусове и чувства история за жена, разкъсвана между два свята — между непреодолимия зов на кръвта и неумолимите потребности на ежедневието.
	Роман за любовта — за безусловната любов на майки и баби, за страстната и всеотдайна любов към единствения — този, който кара сърцето ти да разтуптява, и за магическата любов към нашите корени.
	Ивет Манесис Корпорън е журналист, продуцент и писател. Носителка на наградата „Еми“ и на редица други отличия за принос в журналистиката и за принос към гръцкото наследство и култура. Старши продуцент на развлекателния новинарски канал „Екстра“. Омъжена е за фотожурналиста Дейвид Корпорън. Имат две деца и живеят в Ню Йорк.
