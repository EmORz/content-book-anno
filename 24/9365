	Саломе произхожда от заможно лекарско семейство. Тя се влюбва в бедния студент Октавио, който обожава поезията и й посвещава пламенни стихове. Въпреки неодобрението на родителите си, Саломе се омъжва за него.
	Филмов агент забелязва Октавио и решава, че лицето му е създадено за големия екран. Той се явява на пробни снимки и скоро се превръща в най-голямата звезда на чилийското кино. С хонорара от първия си филм купува огромна къща за съпругата си и трите им деца.
	Един ден на прага на дома им се появява известният поет Пабло Неруда. Той споделя с младия актьор, че е голям негов почитател, и го моли за услуга. Октавио не е в състояние да откаже на своя кумир. Той се съгласява да помогне на кандидат-президента на социалистическата партия Салвадор Алиенде в предизборната му кампания. На 11 септември 1973 г. в Чили е извършен военен преврат и Алиенде е убит. Начело на страната застава генерал Пиночет.
	Противниците на Алиенде отвличат Саломе заради съпруга й. След два месеца в плен тя се завръща у дома и се затваря в себе си. Измъчван от чувство за вина, Октавио осигурява политическо убежище на семейството си в Швеция.
	Ще успее ли Саломе да се отърси от болезнените спомени и да прости на съпруга си?
