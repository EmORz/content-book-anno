	Малката Лейла изчезва, докато е заедно с родителите си в един търговски център на Лос Анджелис. Отчаяни след дългото й търсене, те не могат да живеят повече заедно и се разделят. Пет години по-късно тя е намерена на същото място, където се е изгубила. Лейла е жива, но въпреки щастливите обстоятелства, не проронва нито дума. След радостта от намирането й започват да напират въпросите: къде е била през цялото това време? С кого? И най-вече: защо се е върнала? Ще възстановят ли тримата предишния си живот?… „Защото те обичам“ е една омагьосваща любовна история, една дълбоко човечна книга, която потапя читателя в мистерията и загадъчността с развръзка, която трудно се забравя.


	Роден през 1974 г., Гийом Мюсо се пристрастява към четенето от малък, а започва да пише още като ученик. След зловещ инцидент, който почти го погубва, Мюсо започва силно да се увлича по темата за ПБС — преживяванията, близки до смъртта. Това довежда до написването на издадения и у нас бестселър „И след това…“, който се превръща в първия голям хит на писателя и който през 2008 г. е екранизиран с участието на Джон Малкович и Еванджелин Лили. В стила на Мюсо присъстват три неизменни съставки, скъпи на читателските сърца: свръхестественото, изгарящата любовна страст, интригата, доближаваща се до тази на детективските романи. Необикновеният и сензационен успех на книгите му, продадени в над 12-милионен тираж и преведени на 35 езика, го превърна в най-четения френски автор за 2011 г.
