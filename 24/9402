	Две години след като шестгодишния му син е загинал при пожар в апартамента му, криминалният репортер Хенинг Юл се връща на работа с ужасни белези по лицето и жестока рана в душата. Наново му се налага да се доказва, за да си върне уважението на колегите, на бившата си съпруга и на полицията.
	В палатка в парк е намерена брутално убита млада жена. Полицията бързо намира заподозрян, но Хенинг, който отразява случая, има усещането, че нещата не са толкова прости, колкото изглеждат. Дали смъртта на младата жена — студентка по кинематография, убита в палатката, където на другия ден е трябвало да започнат снимките на неин филм, не възпроизвежда точно мнимата смърт от нейния сценарий?
	Способността на Хенинг да намира отговори привлича вниманието на твърде опасни и жестоки хора. Когато е извършено второ убийство, той, оказал се случаен свидетел, разбира, че трябва да открие истината, преди да са отнети още човешки животи, включително и неговият собствен.


	Той е журналист, но загърбва успешната си кариера заради литературата. Още първият му роман „Мнима смърт“ го превръща в международна сензация (превод на 23 езика, бестселър в 15 страни). Героят му, също журналист, белязан физически и емоционално, става център на пет сюжетно самостоятелни романа. Медии и критици от различни страни настояват едно: да запомним името на автора — Томас Енгер. Не са случайни и сравненията, които правят със Стиг Ларшон и неговия „Милениум“. Но Томас Енгер създава нещо ново, въвеждайки в криминалния жанр стила на телевизионните сериали. Така се ражда най-епичната и амбициозна криминална поредица, създавана в момента. Тя обхваща пет книги: „Мнима смърт“ (2010), „Фантомна болка“ (2011), „Жажда за кръв“ (2013), „Герб“ (2014) и „Смъртно ранен“ (планирана за 2015 г.). Главен герой в книгите е журналистът Хенинг Юл, отличен криминален репортер, често с по-добър нюх от полицията. Но той е преживял дълбока травма — при необясним пожар в апартамента му е загинал шестгодишният му син Юнас. Хенинг е оцелял, но с ужасни белези по лицето… и в душата. Успоредно със случаите, които разнищва, винаги крачка по-напред от полицията, той иска да намери отговора на въпроса: Кой е убил сина му? Едновременно с това авторът изважда на показ полицейски разследвания, брутални престъпления, бандитски групировки, корумпирани политици, както и забързаното ежедневие на хората, които нонстоп отразяват новините.
