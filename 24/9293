	Град в Северна Америка, девет години, след като Детонациите са разгромили света. Купола се издига величествено над отломките от останалия свят — в него живеят Чистите, чиито тела са без белези, здрави и превъзходни. Те са избрани да поставят началото на една нова, по-добра човешка раса. А долу, в града, всички останали се борят да оцелеят. Така стоят нещата за 16-годишната Преша, която живее с дядо си в склада на стара бръснарница. Скоро тя ще трябва да се предаде на специализираната полиция, за да бъде тренирана за войник… или за да бъде използвана за мишена, ако преценят, че е прекалено повредена и слаба. Но Преша не е слаба и не иска да се преструва повече. Тя бяга и е открита… от Партридж. Бащата на Партридж е сред най-влиятелните в Купола. Но младият мъж се чувства изолиран и самотен, различен. Един ден случайно предположение го навежда на мисълта, че майка му може все още да е жива, навън. Партридж рискува живота си, за да напусне Купола и да се опита да я намери. Когато Преша среща Партридж, светът за тях се разтърсва за пореден път…


	Джулиана Багът е призната авторка на бестселъри, която пише и под литературните псевдоними Бриджит Ашър и Н.Е. Боуд. Има седемнадесет публикувани книги, сред които романи за възрастни, за по-млади читатели и сборници с поезия. Произведенията й са излизали на страниците на „Ню Йорк Таймс“, „Вашингтон Поуст“, „Бостън Глоуб“, „Най-добрата американска поезия“, „Най-добрата креативна документалистика“, „Риъл Симпъл“, на NPR.org и са били четени в предаванията „Да поговорим за нацията“ и „Тук и сега“ на Националното обществено радио. Романите й са влизали в подбора на книги за лятното четене на списание „Пийпъл“, книга на седмицата на „Вашингтон Поуст“, подбора на „Буксенс“, подбора на литературната секция на „Бостън Хералд“ и в списъка на „Киркус“ за книги на годината. Романите й са издадени в над петдесет чужди страни. Тя е преподавателка в Програмата за творческо писане към Държавния университет на Флорида и учредител на организацията с нестопанска цел „Деца в нужда — книги на служба“.
