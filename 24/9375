	След като загубва родителите си при трагичен инцидент, Кейт Донъли напуска Карибите завинаги. Или поне така си мисли. Поредица от слаби управленски решения едва не довежда до фалит семейната фирма за намиране на находки по морското дъно. По молба на брат си тя се завръща на остров Сейнт Винсент, за да помогне със счетоводните си познания. Кейт е принудена да се изправи срещу кошмара, който не спира да я преследва цели петнадесет години.
	Холдън Камерън е бивш военен водолаз, пристрастен към адреналина, който едва не загива при подводна експлозия. Отървава се само с рана в крака, която обаче слага край на кариерата му. Британското правителство го изпраща да разследва семейството по подозрение в кражба на ценно пиратско съкровище. Из тропическия остров плъзват слухове, че водолазният кораб на семейство Донъли е прокълнат. Скоро от него започват да изчезват части от оборудване и дори опитни гмуркачи.
	Кейт и Холдън са принудени да работят заедно, за да разкрият извършителя на престъпленията и да спасят семейния бизнес. Двамата се сближават и споделят най-големите си страхове и най-тъмните си тайни…
