	Когато Франсис решава да си купи къща в Италия всички смятат, че е полудяла. Тя има хубав дом и уреден живот на университетски преподавател в Америка. Но Франсис е запленена от италианската природа и древна история и когато съзира 200-годишната вила, сгушена в сърцето на Тоскана, решава, че това е домът на мечтите й. Реставрацията на къщата, работата в градината, приготвянето на вкусна храна — всичко това запълва дните й с радост и удовлетворение.
	Увлекателно и емоционално авторката ни повежда на пътешествие из най-красивите кътчета на Тоскана. Представя ни любопитни факти за историята, архитектурата и изкуството на тази област. Запознава ни с особеностите на местния колорит като се започне от вкусната храна (приготвена от пресни продукти), ароматното кафе (пие се на една глътна), начина на общуване на италианците (с много ръкомахане) ужасното им шофиране (от което ти настръхва косата) и сърдечното им, дружелюбно държане.
	Книгата ни потапя в идиличната атмосфера на италианската провинция и ни изпълва с носталгия по простия живот, по дребните радости и пълноценното общуване със земята и природата.
	Франсис Мейс е известна поетеса, ценителка на изисканата кухня и бестселърова авторка, чиито книги са преведени на повече от 40 езика. По книгата й е направен и известният едноименен филм с участието на Даян Лейн.
