	Разширявайки обсега на повествованието си както никога досега, авторката на бестселъри на „Ню Йорк Таймс“ Джой Филдинг ни поднася романа си „За първи път“, който запленява най-преданите й поклонници и й спечелва безброй нови почитатели.
	Зад бляскавата фасада на наглед идиличния си живот в Чикаго Мати Харт се чувства така, като че ли всеки момент ще рухне.
	При шестнайсет години брак и красива подрастваща дъщеря, тя установява, че съпругът й Джейк — известен адвокат и защитник на углавни престъпници — е завързал поредната си любовна история.
	Едва след като Джейк признава изневярата си и я напуска, за да заживее с приятелката си, Мати е сполетяна от далеч по-голяма катастрофа — тя научава ужасяваща новина, която изцяло ще промени живота им.
	Раздиран от чувството за вина, Джейк се прибира у дома, за да бъде до Мати. И тук, при най-отчайващи и неочаквани обстоятелства, Джой Филдинг превежда героите си през затрогваща и сърцераздирателна драма за изумителната сила на любовта.
	Белязан с всички отличителни качества на съвременната класика „За първи път“ е ослепително посвещаване в един брак, озовал се на кръстопът, на който съществуващите обвързаности са се износили, но не се разкъсват и отдавна отчуждените един от друг съпрузи за първи път откриват какво точно означава любовта.
	„За първи път“ заварва Джой Филдинг в разцвета на способността й да изследва силата на човешкия дух.
