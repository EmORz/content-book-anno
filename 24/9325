	В свят на екстремна красота всеки нормален е грозен…
	Една река разделя града на две. От едната й страна живеят обикновени хора, като нас. А отсреща е градът на Красивите. Окъпани в светлина блестящи кули, музика, съвършени хора и безкрайно забавление. Това е светът, за който си мечтаят тези, които в сравнение с красивите, се смятат за грозни. За да попаднеш в него трябва просто да станеш на 16 години и да се подложиш на малка козметична операция. После минаваш реката и безкрайния купон започва… Само че не всички искат да станат красиви. Някои се замислят — какво ли има извън този разделен на две високо технологичен свят. Някои вече са излизали тайно, носят се слухове за други градове и общества. Когато стават на 16, две приятелки трябва да изберат — да се подложат на операция, или да предпочетат бягството — към тайното, неизвестното и опасното. Натам, където може би ще разбулят тайната на красивите. „Грозните“ е изпълнен с напрежение роман за приятелството и предателството, за свободния избор на човека, за ценностите в живота. Това е една от тези книги, за които казваме, че стават „култови“ за читателите. Неслучайно приключенията на героите продължават и в романа „Красивите“.
	Толи скоро ще навърши шестнайсет години и нетърпеливо чака рождения си ден. Само след няколко седмици тя ще претърпи операция, която ще я превърне от отблъскващо грозна в изумително красива. Стане ли красива, тя ще бъде изстреляна във високотехнологичния рай, където единственото задължение на обитателите му е да се забавляват.
	Но Шай, приятелката на Толи, не е сигурна, че иска да стане красива. След бягството на Шай Толи научава за една съвсем непозната страна от света на красивите и тя не е особено привлекателна. Властите предлагат на Толи да избира: да открие и върне приятелката си, или никога да не стане красива. Изборът на Толи ще промени нейния свят завинаги…
