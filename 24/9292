	Документирането на историята на Избраните е чутовно дело, което не може и не бива да остава недовършено. Ако сте прочели вече изписаните томове, значи познавате добре изпитанията, пред които трябваше да се изправят героите. И триумф, и падение понесоха те. Приятели и съюзници биваха отскубнати в последния миг от лапите на гибелта, а други не бяха тъй щастливи. Но същинското изпитание още не е настъпило, още не е разказан най-големият тест, очакващ Избраните. В следните страници ще поправя този пропуск.


	— Армията ви е разрушена — провикна се Миранда.
	— Не. Вашата армия е разрушена. Това бяха Димънтовите играчки. Направени във вашия свят, с вашите ресурси. Д’кароните бяха четирима. Трима, след като Техт е мъртва. А, но вие така и не проумяхте това, нали? Намирам настоящия момент удачен за разяснение. Смятахте, че името на вида ни е д’карон. Грешихте. Д’карон е военен термин. Означава „първа вълна“. Смятахте, че се борите срещу инвазия. Инвазията изобщо не беше започнала — обясни той с усмивка, раздираща душата.
	Обширното поле чернота над него започна да се набръчква. Облаци се издигаха и сгърчваха, разкривайки мимолетни гледки на неизразими неща. Усмивката на Епидим се разшири.
	— До този момент — додаде той.


	Жител на град Байон, щата Ню Джърси — прословутото родно място на Джордж Р. Р. Мартин — Джоузеф Лало е необичаен представител на литературния свят. След детство, прекарано в света на фантазията и книгите, възнамерявал да търси кариера в информационния сектор. Защитил магистърска степен по „Компютърно инженерство“ в „Института по технология“ в Ню Джърси, след което започнал работа по специалността си в здравна корпорация. Нещата се променили в началото на 2010 г., когато приятелите му най-сетне го убедили да публикува историята, рожба на почти десетилетие свободно време. Тази история, понастоящем известна като трилогията „Книгата на Дийкън“, се превърнала в изненадващ хит. Веднъж докоснал се до света на независимото писане, Джоузеф бил запленен. Сега разпределя времето си между дъвченето на числа денем, писането на романи нощем и публикуването на статии и ревюта за сайта [[http://www.brainlazy.com/about-us/|BrainLazy.com]], където е част от екипа. Последните му романи са „Проход Джемини“ и „Нестабилни прототипи“, първите книги от научнофантастични серии.
