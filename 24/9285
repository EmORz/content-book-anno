	Потопете се в тъмния свят на буреносни страсти и спиращо дъха действие, където шестима необикновени воини са призвани да защитят расата на вампирите от тяхното пълно унищожение.
	В сенките на нощта В Колдуел, Ню Йорк, бушува ожесточена и смъртоносна война. Последните вампири са безмилостно преследвани и избивани от Обществото на лесърите — организация на лишени от души ловци, които не се спират пред нищо, за да унищожат враговете си. Шестима изключителни воини, най-добрите бойци на вампирите, обединени в Братството на черния кинжал, имат за задача да спасят расата си от гибел.
	__Пейн__, сестрата близнак на Вишъс, е замесена от същото тъмно, изкусително тесто като брат си. Държана затворена цяла вечност от майка си, Скрайб Върджин, тя най-накрая получава свободата си с цената на тежка травма…
	__Мануел Манело__, блестящ хирург, е повикан да спаси Пейн. Привличането между тях е моментално и е толкова силно, колкото и опасно. Но когато световете на хората и вампирите се сблъскват, Пейн е застигната от един свой стар дълг, който излага на риск както живота, така и любовта й.
