	Да бъдеш Чист означава да си перфектен, недокоснат от Детонациите, белязали света, и защитен на сигурно в Купола. Но Партридж бяга във външния свят, където нещастниците се борят да оцелеят сред дим и прах. Сега, по заповед на бащата на Партридж, Купола отприщва кошмар след кошмар над нещастниците в стремежа да го върнат обратно. На страната на Партридж е малка и сплотена група от хора, обединени срещу Купола — войнът Лайда, революционерът Брадуел, пазачът Ел Капитан и Преша, младата жена, чието тайнствено минало я свързва с Партридж по начин, който никога не си е представяла. Минало, свързано с план, който може да причини абсолютния край на човечеството.
	И само Партридж и Преша са в състояние да поправят нещата.
	За да спаси милиони невинни животи, Партридж трябва да рискува собствения си, като се завърне в Купола и се изправи срещу най-ужасяващото предизвикателство.
	А Преша, въоръжена единствено с мистериозната черна кутия тайнствени улики, трябва да стигне до края на света и място, до което никоя карта не може да отведе.
	Ако успеят, светът ще бъде спасен. Но провалят ли се, човечеството ще плати ужасна цена…


	Джулиана Багът е призната авторка на бестселъри, която пише и под литературните псевдоними Бриджит Ашър и Н.Е. Боуд. Има седемнадесет публикувани книги, сред които романи за възрастни, за по-млади читатели и сборници с поезия. Произведенията й са излизали на страниците на „Ню Йорк Таймс“, „Вашингтон Поуст“, „Бостън Глоуб“, „Най-добрата американска поезия“, „Най-добрата креативна документалистика“, „Риъл Симпъл“, на NPR.org и са били четени в предаванията „Да поговорим за нацията“ и „Тук и сега“ на Националното обществено радио. Романите й са влизали в подбора на книги за лятното четене на списание „Пийпъл“, книга на седмицата на „Вашингтон Поуст“, подбора на „Буксенс“, подбора на литературната секция на „Бостън Хералд“ и в списъка на „Киркус“ за книги на годината. Романите й са издадени в над петдесет чужди страни. Тя е преподавателка в Програмата за творческо писане към Държавния университет на Флорида и учредител на организацията с нестопанска цел „Деца в нужда — книги на служба“.
