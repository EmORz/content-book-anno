	Пейтън Локхарт завършва кулинарно училище във Франция. Връща се в Америка и си намира работа в популярно готварско списание. Пейтън работи под ръководството на Дрю Албъртсън, главен редактор и зет на собственика на изданието. Сбъднатата мечта обаче се оказва истински кошмар. Красивата млада жена се превръща в обект на сексуален тормоз от страна на шефа си. Тя заплашва да го съди, напуска работа и се връща у дома.
	Пейтън и сестрите й получават неочакван подарък от чичо си — хотелския комплекс „Бишъпс Коув“ на брега на Атлантическия океан. Момичетата разполагат с една година, за да го обновят, разработят и реализират печалба. Ако не успеят, ще бъдат лишени от наследство. Останала без работа и пари, Пейтън влага цялата си енергия и време в проекта.
	Неочаквано, на сватба на приятели, тя среща Фин Макбейн — мъжът, спасил живота й преди повече от двайсет години. Тогава Фин печели три златни медала по плуване и се превръща в истинска сензация. Сега работи във ФБР.
	Някой стреля по колата на Пейтън, но тя по чудо остава невредима. Изплашена до смърт, младата жена се обръща към Фин за помощ…
