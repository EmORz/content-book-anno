C>
	„… корабът се движеше устремен напред, самичък сред нощната пустош, изминавайки светлинни години…
	Фамилиите създадоха нов стил на живот. Колкото до «Ню Фронтиърс», формата му беше приблизително цилиндрична. Когато не набираше скорост, той се въртеше около оста си. Трябваше да създаде псевдотегло за пасажерите в него, хибернизирани близо до външните му стени. По протежение на оста и напред към кърмата, се намираха контролната зала, конвертерът и главният двигателен механизъм… Така или иначе, най-големите удобства бяха предвидени за децата…
	… децата на Метусела… Потомство, което трябваше да промени хода на историята…“
C$

#	Бележки за автора

	Няколко десетилетия вече американският писател фантаст Робърт Хайнлайн е сред най-популярните и най-четени автори на научнофантастична литература.
	Той е роден през 1907 г. в САЩ. Следва в Университета в Мисури, завършва Военноморска академия в Анаполис и става офицер във военноморските сили. По-късно учи физика и работи във военно-изследователския център във Филаделфия и натрупва огромни познания в областта на физиката, математиката и техниката.
	Творческият си път Хайнлайн започва през 1939 година от списание „Поразителна научна фантастика“, където публикува разказа „Линията на живота“.
	Особено продуктивен е Робърт Хайнлайн през 50-те години, когато излизат последователно книгите му „Червената планета“, „Зелените хълмове на Земята“, „Майсторът на кукли“, „Метеж“, „Звездното животно“, „Тунел през пространството“, „Звездно време“ и др., някои от които излизат и на български език.
	За да си обясним големия интерес към творчеството на писателя, трябва да се каже, че той има невероятен талант на разказвач, който умее великолепно да изгради сюжетните линии, да постави героите си в интересни и неочаквани ситуации, фабулата му е увлекателна, а читателят е в непрекъснато напрежение.
