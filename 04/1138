	Робърт Хайнлайн е автор на тринадесет от първите двадесет бестселъра на научната фантастика, както и на книгата с най-голям тираж в историята на фантастиката — „Странник в странна страна“ (над 3 милиона екземпляра). Четирикратен носител е на наградата Хюго за роман, а през 1975 г. е обявен за първи Гранд мастър на Небюла.
	Романът „Звездните рейнджъри“ донася на Хайнлайн популярност, но му спечелва славата на милитарист и реакционер дори в самите Съединени щати. Някои твърдят, че това е най-кървавият роман, експлоатиращ идеята за „силната личност“. Прословутите „рейнджъри“ стават причина фантаст номер едно да остане почти непознат в държавите от бившия социалистически лагер, за разлика от своите събратя по перо Айзък Азимов и Артър Кларк.