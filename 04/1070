	Независимо от привидната външна „лекомисленост“ и занимателност на изложението, романът „Фабрика за Абсолют“ се отличава с изключително сериозното си съдържание. Романът не включва в себе си само сатиричния образ на излязлото от кризата на Първата световна война буржоазно общество. Изхождайки от реминисценциите за една току-що преминала война, произведението на Чапек е изпълнено и с предчувствие за нова световна война. Тази тревога и загриженост за бъдещето на човечеството придават на романа голяма обществена значимост.
