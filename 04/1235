	Седем са нещата, които всеки почитател на фантастиката би трябвало да знае за автора на тази книга:
	1. В класациите на западноевропейските страни, където са най-интелигентните фенове на жанра, Филип Дик много често изпреварва по популярност тройката Хайнлайн — Азимов — Кларк. Той обаче си е американец.
	2. Женил се е точно пет пъти.
	3. Имал е сериозни проблеми с наркотиците, което се отразява и върху избора му на любими теми за писане — привидните светове и измамните реалности.
	4. В класацията на Д. Прингъл „100-те най-добри англоезични фантастични романа за 1948-1984“ само той е включен с цели шест заглавия.
	5. Единствената си неуспешна книга е написал в съавторство с Роджър Зелазни.
	6. Носител е на наградата „Хюго“ за роман. Влиянието му върху редица от най-новото поколение е безспорно и труднооценимо по своето значение.
	7. Когато умира през 1982 година го погребват до неговата сестра-близнак, починала при раждането.
	След смъртта му е учредена наградата „Филип Дик“. Един от първите й носители е Майкъл Бишоп за романа „Филип Дик е мъртъв, уви!“