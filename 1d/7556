	Предсмъртната молба на гениален ядрен физик към бившата му съпруга е да съхрани резултатите от неговите изследвания, като ги пренесе във Вашингтон. Тя приема. Това се оказва огромна грешка…
	Когато младият капитан Скот Макей открива в товарния отсек на своя боинг 727 подменен контейнер, натъпкан с неизвестна апаратура, още никой не подозира какво изчадие на зловещата Медуза се е пръкнало на борда… Скоро във вихрения екшън ще се включат пилоти, учени, военни, сенатори, правителството: всички сили са мобилизирани в бясна надпревара с времето, за да предотвратят задействането на проекта „Медуза“, пред който бледнее дори взривът на водородна бомба. Часовниковият механизъм е задействан — и всичко е в ръцете на шепата обречени… да се справят или да загинат заедно с половината човечество.


	Джон Нанс е професионален пилот от военната и търговска авиация с повече от 10 000 часа във въздуха. Награждаван е за участието си в операция „Пустинна буря“. Международно известен консултант по въпросите на авиационната сигурност.
	Нанс консултира и телевизионната мрежа АВС, кореспондент е на едно от най-популярните предавания в САЩ — „Добро утро, Америка“. Като автор на трилъри Джон Нанс се налага още с първия си роман — не само заради дълбокото познаване на авиационната тема, но и заради уменията си да съчетава глобални проблеми с невероятно динамичен и увлекателен стил. Предишната му книга „Часовникът на Пандора“ е основа на сензационен тв сериал.
