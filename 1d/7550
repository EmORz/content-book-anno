	_Втората книга от поредицата за Чингис хан е задъхан приключенски епос, написан блестящо от Кон Игълдън, който стана известен с превърналите се в бестселър романи за Юлий Цезар._


	Монголските племена отдавна са узрели за обединение и най-сетне тържествуващият Темуджин от вълците, нарекъл себе си Чингис, получава клетвите им и става техен върховен водач. Така той започва да претопява враждуващите досега племена и родове в една войска и в един народ. Но задачата, която Чингис поставя пред себе си и пред тях, е огромна. Той е твърдо решен да стигне до земите на изконния враг Дзин и да нападне противника на негова територия. Разстоянията и теренът, необятните пустини и непроходимите планини правят начинанието трудно дори за легендарните с подвижността си монголи, но най-големият проблем се оказват сложните укрепления и начинът на водене на война с градско население, с каквото номадите от степите никога не са се сблъсквали.
	Преодоляването на тези проблеми и задържането на племената в едно цяло в тази странна обстановка е ново и вълнуващо предизвикателство за Чингис — победоносният военачалник на хиляди воини!
