	Вълшебни промени настъпват в блестящия нов роман на Даниел Стийл: непознати стават съквартиранти, после — приятели, след това — семейство в къща от началото на века в Уест Вилидж, Манхатън.
	В хода на една необичайна и незабравима година домът на Чарлс Стрийт 44 се изпълва със смях, тревоги, но и надежда. Под перото на майсторката на повествованието Даниел Стийл къщата се превръща в място, което не ви се иска да напуснете…


#	Домът на Чарлс Стрийт 44
	Да, има проблеми с водопровода и се стига до наводнения, част от мебелите са купени от разпродажба в магазини втора употреба, но на Чарлс Стрийт 44 е върнат първоначалният му блясък, нищо че една любовна връзка се разпада.
	Франческа Теър току-що се е разделила с приятеля си — адвоката Тод, и е отчаяна. Тя е собственик на неутвърдила се още художествена галерия и внезапно останала единствен платец на ипотеката на къщата си в Гринуич. Пуска обява за наематели и съвсем скоро домът й се превръща в съвършено нов свят.
	Първо се появява Айлийн — наскоро завършила образованието си в Ел Ей и започнала работа като учителка в Ню Йорк. Следва Крис — млад баща, натоварен с бремето на проблемна бивша съпруга, който е изправен пред предизвикателството да се грижи за седемгодишния си син. Последната наемателка е Марая — известна авторка на готварски книги, готова да започне нова глава от живота си след смъртта на своя съпруг.
	Нещата в галерията постепенно потръгват, а Тод си намира нова приятелка и Франческа открива, че случайно подбраните й наематели са се превърнали в най-важните хора в живота й.
	Съквартирантите се сближават, къщата ухае на невероятните блюда на Марая, но има и тежки моменти в безоблачното съществувание. Наивната Айлийн не може да преодолее пристрастеността си да търси запознанства чрез интернет, битката на Крис за попечителство над сина му се оказва извънредно тежка, а Марая е изправена пред избор, който ще я отведе в непознати води. Самата Франческа ще направи нещо, което не е смятала за възможно: ще отвори сърцето си отново.
