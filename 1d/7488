	Иън Макюън (роден 1948 г.) — най-награждаваният съвременен английски писател (8 награди и 5 номинации за „Букър“) е познат на българския читател от романите „Амстердам“, „Неумолима любов“, „Събота“ и „Изкупление“. В „На плажа Чезъл“ — истински бисер на разказваческото майсторство — Макюън за пореден път доказва ненадминатия си белетристичен талант, чрез който успява, без да пренебрегва фона и събитията на времето, да стигне до дъното на човешката психология.

	Англия, шейсетте години на XX век, малко преди сексуалната революция. Едуард и Флорънс току-що са се оженили и отиват да прекарат първата си брачна нощ в хотел на брега на морето. Двамата имат различен социален произход и различни интереси. Но са млади, влюбени един в друг и… девствени. И точно тази девственост им създава проблем. Едуард е обзет от нетърпение и безпокойство, а Флорънс се пита ще преодолее ли страха си и отвращението.
	Следват ретроспекции, проникновено изследване на миналото, на семействата, детството, младежките години, всичко това редувано с почти натуралистични сцени от настоящето — в хотела на плажа Чезъл, където двамата неотклонно и неотменимо се приближават към съдбата си. Има ли нещо в детството на младата жена, което да обяснява състоянието й, има ли нещо в характера на Едуард, което да оправдава нетърпението му? И как ще завърши тази необичайна брачна нощ?
