	__Представете си магията, градена от Рей Бредбъри, в комбинация с мрачния талант на Стивън Кинг и безграничната жизненост на Марк Твен — всичко това, събрано под перото на истински майстор-разказвач!__

	Зефир, 60-те години на XX век. Град, в който може да се случи всичко — в реката дебне древно чудовище, на което суеверните афроамериканци принасят ежегодна жертва, по шосето се носи призрачна спортна кола, по някое време и един трицератопс заживява наблизо; в гората вечна цел на ловците е легендарен бял елен, в църквата нахлуват разярени стършели; в бездънното езеро цамбурва кола със загадъчен труп в нея, а тъмнокожа столетница предизвиква изблик на расова омраза и отключва страховити събития с желанието си събратята й да помнят своето робско минало…
	През това време пък едно хлапе на име Кори Макенсън иска само да кара своето колело, Рокет, което си има собствена воля, да спаси кучето си от лапите на смъртта, да се отърве от зловещи побойници и най-важното — да лети на воля към магическия здрач на лятото.

	_Могъщ роман за вълшебствата, които омагьосват ежедневието, за безбройните чудеса и за болката на съзряването, за странната красота около нас, която толкова често пропускаме._
