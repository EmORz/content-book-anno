	__Стивън Кинг отново е на върха!__
	Падате ли си по истории за пътуване във времето?
	__Прочетете „22 ноември 1963“.__
	Авторът ви я поднася, както само той умее. Искате да знаете каква е била Америка през петдесетте и шейсетте години на миналия век, Америка на суинга, на Елвис Пресли и на рокендрола?
	__Прочетете „22 ноември 1963“.__
	Искате ли трогателна любовна история, която ще разчувства дори хората с най-закоравели сърца?
	__Прочетете „22 ноември 1963“.__

	Действието в романа се развива и в наши дни, и в миналото. Главният герой Джейк Епинг е гимназиален учител в Лисбон Фолс и наскоро се е развел. Две събития внезапно го изваждат от релсите на монотонното му ежедневие. Първото е съчинението на курсист на тема _„Денят, който промени живота ми“_. Второто — изненадващото признание на Ал Темпълтън, собственик на закусвалня, който съобщава на Джейк, че _много скоро ще умре от рак на белите дробове_, затова ще му довери голяма тайна: в склада на заведението има врата към миналото. Ал е кроял планове да предотврати _убийството на Кенеди_, като ликвидира Лий Осуалд. Тъй като е на прага на смъртта, той убеждава Джейк да осъществи замисъла му.
	Джейк няколко пъти пътува в миналото, докато при поредното си завръщане в 2011 узнава, че Ал се е самоубил. Времето му изтича — налага се да действа незабавно, преди закусвалнята да бъде разрушена, иначе няма да изпълни обещанието си да спаси Кенеди.

	_Разбира се, и този път Кинг не изневерява на навика си да пуска „въдици“ на верните си читатели, като често споменава герои, улици или населени места от предишни свои романи._

	__Браво, Стиви! И този път улучи право в десетката!__
