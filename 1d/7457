	Педантичният Оуен е известен с организационните си умения. Благодарение на точните му графици и разчети, реновираният хотел в центъра на Бунсборо отваря врати навреме. Тържественото откриване преминава с голям успех и скоро хотелът се превръща в предпочитано място за развлечение и почивка. Единственото, което не влиза в плановете на перфекциониста Оуен, е влюбването му в Ейвъри Мактавиш.
	Пицария „Веста“, чийто горд собственик е красивата Ейвъри, се намира точно срещу хотела и разкрива страхотна гледка към обновената сграда и към привлекателния Оуен. Той е първата й любов, която тя така и не успява да забрави. Но привличането, което младата жена изпитва сега, е съвсем различно.
	Романтичният призрак Лизи подтиква Оуен и Ейвъри да признаят чувствата си. Не след дълго двамата осъзнават, че не могат един без друг. Но спечелването на доверието на лесно ранимата Ейвъри се оказва предизвикателство дори и за Оуен. Изоставена от майка си като малка, тя се смята за недостойна и неспособна да обича истински.
	С помощта на всеотдайната Джъстин и верните си приятелки Клеър и Хоуп, Ейвъри се научава да вярва в себе си и да се наслаждава на живота. Дали първият й любим ще се окаже и последен?
