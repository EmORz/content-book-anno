	В далечния Пояс правилата са различни и един малък кораб може да промени съдбата на вселената.
	Човечеството е колонизирало Слънчевата система — Марс, Луната, астероидния Пояс и отвъд тях, но далечните звезди все още са извън обсега му.
	Джим Холдън е старши офицер на леден влекач, кръстосващ между пръстените на Сатурн и миньорските станции на Пояса. Когато той и екипажът му се натъкват на изоставения кораб „Скопули“, те се докосват до тайна, за чието съществуване никога не са подозирали. Тайна, за която други са готови да убиват — при това да убиват в мащаби, които Джим и екипажът му не биха могли да си представят. Слънчевата система е на път да пламне във война, ако Джим и хората му не открият своевременно кой и защо е изоставил кораба.
	Детектив Милър търси едно момиче. Едно-единствено момиче в система, обитавана от милиарди, но родителите й имат пари, а парите са сила. И когато следите го отвеждат при „Скопули“ и симпатизиращия на бунтовниците Холдън, той осъзнава, че това момиче може да се окаже ключът към всичко.
	Холдън и Милър трябва да прекосят опасната гранична ивица между земното правителство, революционерите от външните планети и тайните корпорации, и изглежда, че шансовете не са на тяхна страна. Но в далечния Пояс правилата са различни и един малък кораб може да промени съдбата на вселената.
