	Читателю, пред теб е една малка писателка с голяма душа. Душа, изпълнена с неутолим стремеж към доброто и справедливото и със страстен копнеж по топлина и обич. Нейната книга — огледало на душата й — ще те порази с мъдрост, събрала житейския опит не на един кратък живот, а на цели поколения страдащи и борещи се хора. В нея диша историята — жива и пълнокръвна. В нея трепти пулсът на съвременността — безкрайно противоречива, самоунищожаваща се и самоутвърждаваща се. Нейните герои ще те очароват с младостта, любовта и подвига си, с тях ти ще преживееш невероятни приключения, сблъсъци и мигове на неземно щастие, с тях ще усетиш вкуса на разочарованието и жертвата. Те са като нас — такива каквито бихме искали и бихме могли да бъдем.
	Читателю, вземи тази книга, отвори сърцето си за нея, защото нейната създателка ще остане завинаги на 17 години. И когато откриеш нещо от себе си и за себе си в тези редове, тя ще заживее и чрез теб!


	„Ако някой прочете тези тетрадки, нека не се подиграва на автора, защото съм само на 14 години, когато пиша «Илаян». Може да не е много хубава, да има грешки, неточности и глупости, но идеите са добри. Всичко теоретично е вероятно и би могло да се случи, а принципите са си просто вечни.“
	Събитията в тази книга не са свързани с човешката история или свят. Това е една приказка, случила се преди много, много години и интересна и до днес. Тя разказва за гордост, омраза и любов, които са отдавна забравени. Макар да остава в границите на фантазията и на въображението, истината в нея е повече от измислицата. Приликата с действителността е случайна, но разлика няма. Тя е нашата реалност, пречупена през призмата на света на мислите. Историята може да бъде пристрастна, но приказките не. От тях остават споменът и живата представа за съдбата.
	_Ръкописът на книгата е предоставен от родителите на Ивелина и се издава без никакви промени._
