	В своите романи („Внимавай какво си пожелаваш“, „Без гордост и предразсъдъци“, „Ако върнеш времето назад“ и „Ти, който не си за мен“) Александра Потър съчетава романтика, хумор и неочаквани обрати с малко магия и чудеса, с които прекрачва границите на обичайното. Създава усещане за бягство от действителността, в което потъваш като в прекрасна следобедна дрямка. Често тези съвременни приказки са вдъхновени от собствения й живот.
	Така например след една раздяла Потър започва да се самообвинява, както често правят жените. Иска й се да има възможност да направи нещата по различен начин, така че връзката й да тръгне по друг път. Именно тази история я вдъхновява за романа „Да започнем отначало“. „Помислих, че ще бъде страхотна история, ако дам на героинята си втори шанс за нейната връзка. Ако по някакво чудо започне да излиза отново с приятеля си. Представете си само какви неща би могла да направи!“


	Нима всички момичета не искат едно и също, след като са изоставени?
	— Бившият да остане завинаги сам и да се превърне в миришещ дърт ерген.
	— Тя да се заточи на пуст остров и да не вижда жива душа до края на живота си.
	— Но най-добре би било да не го беше срещала въобще!
	Само ако можеше да започне отначало…


	А какво ще стане, ако тези желания се сбъднат?
	Сърцето на Тес е разбито, когато Себ я зарязва. Тя вини себе си за случилото се. Ако можеше да направи всичко по друг начин… Само ако можеше да поправи грешките си… Но не може. Трябва да го преживее и да продължи нататък. Но колкото и да се опитва, не може да го преодолее.
	В навечерието на Нова година Тес е сама. Ядосана и огорчена, тя ритуално изгаря кутията, пазеща техните спомени, и си пожелава никога да не беше срещала бившето си гадже. Когато се събужда, открива, че желанието й се е сбъднало.
	Тес осъзнава, че й е даден шанс. Да започне отначало! И си обещава, че този път ще направи нещата различно…
	Но това ли е пътят, който ще я отведе до мъжа на мечтите й?
