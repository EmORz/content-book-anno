	Михайло Стелмах е несъмнено най-превежданият украински писател в България. Със своите дълбоко човечни и поетични книги той вече си е спечелил широк кръг читатели, които търсят и с удоволствие прочитат всяка негова нова книга, преведена на български.
	„Бели лебеди летят“ е поетична повест за детството на писателя, но със своите достойнства тя далеч надхвърля автобиографичните рамки и се превръща в силно художествено обобщение за трудното, но изпълнено с надежди и възвишени стремежи детство на съветските деца след гражданската война. С голяма любов авторът рисува не само образа на децата, но и на онези първи — неуки и още неопитни — дейци на съветското село, които помагат на децата в безкрайното ходене по мъките на тогавашните години, за да стигнат до книгата, до учението, до радостта и щастието, обещани им от великата победа на трудовия народ. Както винаги Михайло Стелмах разказва леко и увлекателно, с присъщия му богат и колоритен език.
