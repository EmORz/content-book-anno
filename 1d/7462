	Съдружниците във „Финли и Фиг“ често рекламират фирмата си като „бутикова“ — т.е. малка, специализирана, изискана, процъфтяваща и достъпна само за щастливци. Адвокатската кантора наистина е малка, останалото няма нищо общо с действителността. Оскар Финли и Уоли Фиг намират клиентите си, като обикалят болници и погребални агенции. Специализирани са и в бързите разводи.
	И тогава настъпва промяната в лицето на младия Дейвид Зинк, който печели по 300000 долара годишно. След пет години 80-часова работна седмица в голяма юридическа фирма той изтрещява и вместо в офиса се озовава в един бар и после… във „Финли и Фиг“. Идеята да вземат на работа възпитаник на Харвард се харесва на двамата неудачници. А неуморният в търсенето на големи удари Уоли Фиг съзира златен шанс в смъртта на стар клиент. В пресата е прочел, че лекарство за сваляне на холестерола предизвиква инфаркт. Клиентът му го е вземал и е починал от инфаркт. Трябва да се намерят още жертви и да се заведе дело срещу третата най-голяма фармацевтична фирма в света! Да се подаде колективен иск, който ще донесе милиони! Звездният отбор се залавя за работа!
