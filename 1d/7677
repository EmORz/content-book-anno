	Шадоус Фол — изумителен и магичен, невидим за простосмъртните град, където предания, хора, вещи и всякакви твари отиват, за да изживеят дните си, след като вече никой не вярва в тях.
	Комиксови и анимационни герои, които никога не са били на върха на славата, се смесват с рокендрол звезди, напуснали ни твърде млади. Нощем из парка бродят свирепи динозаври, а ходът на града се направлява от безмълвни човекоподобни роботи и надареното със зловеща сила плашило на име Джак Феч… Ала всичко си е в реда на нещата — това все пак е Шадоус Фол, където някой да се върне от мъртвите се приема просто за досадна подробност.
	Разбира се, с такива обитатели градът далеч не страда от липса на проблеми, към които се прибавя и появата на мистериозен сериен убиец. Кметът Рия Фрейзиър, възкръсналият Ленард Аш, шерифът Ричард Ериксон, рокаджията и елфически бард Шон Морисън и Джеймс Харт, чието завръщане в града е отключило древно пророчество, трябва да спрат психопата, както и да се справят с безпрецедентното нахлуване на опустошителна армия от озверели фанатици…
	Шадоус Фол е предопределен да бъде бойното поле между разума, вярата и човешкото въображение.

	{img:shadous_fol_simon_green.jpg}
	Саймън Грийн е сред най-известните съвременни британски автори на фентъзи и фантастика, с богат и респектиращ опит в жанровата литература. Роден през 1955 г. в английския град Брадфорд на Ейвън, днес е едно от утвърдените имена в бранша с десетки бестселъри зад гърба си. Внушителни легенди и могъщи митични образи се преплитат във великолепния роман Шадоус Фол, признат за един от абсолютните върхове в творчеството на автора.
