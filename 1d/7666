	_Брак, започнал по принуда, постепенно ще стане желан…_
	Сара Шоу е сгодена за чаровния Грег Андерс и с нетърпение очаква сватбената церемония. Датата е определена, цветята са поръчани…
	Обаче само три седмици преди венчавката някой телефонира посред нощ на Грег и той заминава, без да даде обяснение. След два дни непознат влиза в апартамента при Сара през подземен проход в къщата и се представя за брат на най-добрата й приятелка. Името му е Майк Нюланд и той не лъже относно самоличността си, но премълчава, че е агент под прикритие, изпратен от ФБР по следите на най-закоравялата престъпница в Щатите. Сара го посреща с недоверие, обаче обстоятелствата я принуждават да сключи с него фиктивен брак. Брак, който постепенно става желан и за двамата.
	Когато се сближава със Сара, неочаквано за самия себе си Майк започва да споделя с нея ревниво пазени тайни. Тя пък му разкрива свои мисли, които никога не би издала пред Грег. Любовта може би ще заличи душевните им рани… ако, разбира се, двамата оцелеят.
	„… Сара изтича към къщата, а той нарочно изостана. Трябваше да се овладее и душевно, и физически. Положението, в което се намираше в момента, го объркваше. Едно време правеше любов с жени само за да изтръгне информация. След това някои от тях се озоваваха в затвора. Една раздяла не беше проблем, защото знаеше, че няма да ги нарани. Всичките имаха пари, деца и хубави домове. Може и да се оплакваха, че Майк им е разбил сърцето, но той знаеше, че ще им мине. Сара беше съвсем различен случай. Какво щеше да стане с нея, след като си заминеше? Особено ако станеха любовници…“
