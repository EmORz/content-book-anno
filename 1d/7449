	Изгубен пръстен, намерен телефон…
	Ще открие ли всеки това, което търси?

	Загубих го. Единственото нещо в света, което не трябваше да губя. Моят годежен пръстен. Предавал се е в рода на Магнус от три поколения. И въпреки това в деня, в който родителите му щяха да идват, го загубих. В същия ден!
	Попи Уайът за първи път се чувства голяма късметлийка. Скоро ще се омъжи за съвършения мъж, Магнус Тавиш, но в един-единствен следобед перспективата й за „и заживели щастливи завинаги“ е на път да се провали. Не само че загубва годежния си пръстен, но остава и без мобилен. Докато обикаля трескаво из фоайето на хотела, намира захвърлен телефон. Решава да го задържи и да го използва вместо своя — сега може да остави на хотела номер, на който да й се обадят, когато намерят пръстена й. Идеално!
	Собственикът на телефона обаче, бизнесменът Сам Рокстън, не е на същото мнение. Той си иска телефона обратно и въобще не е доволен, че Попи ще чете всичките му съобщения и ще нахлуе в личния му живот.
	Следват непредсказуеми обрати. Докато Попи и Сам откриват все повече неща един за друг чрез имейлите и есемесите, животът им поднася неочаквани изненади и шокиращи разкрития.
	Ще намери ли всеки това, което търси?
