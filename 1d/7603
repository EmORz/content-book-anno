	В „Синът на Нептун“, Пърси Джаксън се озова сред римски полубогове в лагера „Юпитер“… без да знае кой е и от къде идва. Героят спечели доверието на римляните и им помогна да се защитят срещу отмъстителните сили на майката земя Гея. В „Знакът на Атина“, Пърси се събира отново с Анабет Чейс след шестмесечна раздяла. Към тях се присъединяват римските герои Джейсън Грейс (син на Юпитер), Хейзъл Левеск (дъщеря на Плутон) и Франк Занг (син на Марс), както и гръцките им другари Пайпър Маклийн (дъщеря на Афродита) и Лио Валдес (син на Хефест). На борда на кораба, конструиран от Лио — Арго ІІ, те се отправят на поредната опасна мисия. Каква е тя ли? Този път героите трябва да открият и затворят Портите на Смъртта. Доста отговорна и рискована задача… А Анабет има още за какво да се тревожи. В джоба си момичето носи дар от божествената си майка, Атина, дошъл с изрична заповед: „Последвай Знака на Атина. Отмъсти за мен…“. Дали Анабет ще се справи? Ще успеят ли героите да изпълнят мисията си? Ще научите, ако прочетете „Знакът на Атина“!

	Пресъздадена през погледна на четирима различни герои, историята в „Знакът на Атина“, третата история от поредицата „Героите на Олимп“, ще отведе читателите на незабравимо пътешествие през морета и океани към опасни древни земи. Разтърсващи открития, непосилни жертви и ужасяващи сблъсъци на живот и смърт очакват героите там. Качете се и вие на борда на Арго ІІ, ако смеете… Но бъдете сигурни в едно: „Знакът на Атина“ ще ви увлече в поредното шеметно приключение, дело на майсторския разказвач Рик Риърдън, от което няма да пожелаете да се откъснете.
