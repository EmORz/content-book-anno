	Джилиан Хофман, авторката на „Възмездие“, работи като помощник-прокурор в Маями, Флорида, до 2001 г., когато се отдава изцяло на писане. Тя черпи сюжетите си от своя личен професионален опит, както и от опита на колегите си, и това именно отличава творчеството й от безкрайния поток романи за серийни убийци, изнасилвачи и сложни съдебни дуели между прокурори и адвокати. Родената в щата Ню Йорк Хофман предпочита да живее във Флорида със съпруга си и двете им деца. Тя е автор на няколко бестселъра, сред които и познатия вече на българските читатели трилър „Възмездие“.


	Те наистина са невръстни, наивни и уязвими момиченца, а сега са и изчезнали неизвестно къде, едни подмамени от хищници в интернет пространството, други избягали от домовете си, трети просто отблъснати от своите близки. Сред тях е Кейти, дъщерята на Боби Дийс, главния разследващ инспектор в Отдела за престъпления срещу деца на Флорида. И затова именно, когато се заема със случая на тринайсетгодишно момиче, изчезнало от дома си, неговата лична загуба се оказва пречка за изпълнението на служебния дълг. Но инстинктът му на преследвач се завръща и той тръгва по следите на сериен убиец, чиито рисунки на обезобразени жертви са му спечелили прозвището Пикасо. Дали Кейти не е сред зловещите трофеи на психопата?
