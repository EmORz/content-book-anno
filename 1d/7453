	Сър Дърмот Макенрой решава, че незаконните му деца имат нужда от майка, а крепостта му от господарка, затова застава пред олтара до плаха невеста, за която се надява, че е прекалено срамежлива, за да всее смут в живота му или да разбие сърцето му.
	Церемонията обаче е прекъсната от появата на червенокоса красавица, носеща на ръце две бебета, която заявява смело, че е негова съпруга и майка на невръстните му синове-близнаци. Придружена от осемте си огромни братя, тя е дошла да предяви претенциите си. След като е чакала цяла година завръщането на красивия леърд, който се е оженил за нея, отвел я е в леглото и след това е изчезнал, Илса Камерън Макенрой поема нещата в собствените си ръце, за да си върне мъжа, в когото е безнадеждно и страстно влюбена.
	Изумена от отричането му, скоро сърцето й омеква, щом разбира, че е изгубил паметта си при инцидент. Сега тя се изправя пред трудната задача да му припомни миналото и да завоюва сърцето му, докато той се съпротивлява с цялото си същество. И макар между тях да съществува изгаряща страст, ще й бъде нужно нещо повече от това да спечели доверието му. Ще бъде нужно магическото докосване на една влюбена жена.
