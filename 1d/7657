	Когато законите не могат да свършат работа, идва ред на Уил Роби. Защото Америка има врагове, с които полицията, ФБР и дори армията не могат да се справят. Тогава викат Роби, наемен убиец на правителството на САЩ, който никога не задава въпроси и винаги уцелва мишената. Но след 12 години успешни мисии той допуска непростима грешка в кариерата си.
	Роби е изпратен да ликвидира млада жена във Вашингтон заради връзка с терористична организация. Но нещо в тази поръчка озадачава наемния убиец, който прави немислимото: в последния момент, надвесен над спящата жена, отказва да я застреля. Сега самият Роби е мишена. На собствените си хора.
	При бягството си той случайно среща четиринайсетгодишната Джули, чиито родители са убити от неизвестен мъж. Роби спасява момичето от сигурна смърт и разбира, че не може да я изостави. Но той все още не знае, че семейството на Джули е свързано по някакъв начин със заговор, който би взривил върховете на властта.
	Уил Роби е новият харизматичен герой на Балдачи — достоен наследник на хладнокръвния Оливър Стоун.
