	„Има един случай, който не ми дава покой нощем — единственият, който ми се опря. Случай, който винаги присъства в съзнанието ми и ме изяжда отвътре. Няма значение, че от тогава са минали десет години. Екзекутирана бе невинна жена. Трупът на Кристофър Томас бе открит полуразложен в средновековен уред за мъчения. Съдът набързо реши, че в пристъп на ярост съпругата му го е убила…“
	Инспектор Джон Нън е убеден, че е допусната съдбоносна грешка. Разрешаването на този случай е последният му шанс да изкупи и собствените си грешки, но зловещите сили зад смъртта на Кристофър няма да се спрат пред нищо, за да накарат миналото да замълчи завинаги.
	Двайсет и шест майстори на трилъра пишат по една или две глави в този уникален литературен експеримент. В резултат на общите им усилия се наслаждаваме на един експлозивен екшън, който може да бъде създаден само от най-добрите автори в жанра.
