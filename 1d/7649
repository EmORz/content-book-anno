P>
	„Звездите бързат, времето тече,
	часовникът дванайсет ще удари,
	ще дойде дяволът — и ад ме чака.“
P$
	Тези загадъчни стихове от пиесата на Кристофър Марлоу „Доктор Фауст“ може би крият ключа за шокираща вековна истина в сензационния нов роман на международно известния писател Глен Купър.
	Блестящата млада археоложка Елизабета Челестино открива в древните катакомби на Рим уникално подредени астрологични символи. Тя е сигурна, че има доказателства за непозната предхристиянска секта, и е съкрушена, когато Ватиканът отказва да подкрепи проекта й за разкопки.
	След десет години срутване поврежда подземието и е направено смайващо откритие. Елизабета, вече монахиня августинка, е сменила археологията с покоя на молитвите и работата на учителка, но неочаквано се оказва в луда надпревара да разгадае тайната на катакомбите и да предотврати апокалиптично събитие, което застрашава бъдещето на човешкия род.

C>
	„Със скоковете си от съвременна Европа в Рим от първи век и в Англия в епохата на Елизабет, «Ще дойде дяволът» е въодушевяващ разказ за битката между доброто и злото, която се води в сенките през векове и континенти. Докато Купър надгражда интригата слой след слой, става ясно, че това не е обикновен криминален трилър, а такъв, който задава големи въпроси…“
@	Сънди Телеграф
C$
