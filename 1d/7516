	Шарлот Бронте (1816—1855) е прочута най-вече с „Джейн Еър“ (1847), до ден-днешен един от най-знаменитите, обичани и вълнуващи английски романи, определян от Уилям Такъри като „шедьовър на велик гений“. Талантът й обаче се проявява далеч преди общественото признание. Едва осемнайсетгодишна е, когато измисля приказното кралство Ангрия и в поредица от повести обрисува дворцови козни, скандали и страсти. Тези ранни творби, за които Бронте няма амбицията да бъдат публикувани, а пише просто за развлечение на близки и приятели, са безусловно свидетелство за разказваческото й майсторство и за умението да изтъкава атмосфера на тайнственост и да сгъстява напрежението.
	Изградена изобретателно и с богато въображение, „Прокобата“ е завладяващ разказ за любов, съперничество и стръв за власт. Невръстният престолонаследник на Ангрия е мъртъв, малко по-рано се е споминала загадъчно и майка му. Съветниците на крал Заморна го притискат да определи наследник на престола. Междувременно възникват множество причудливи явления. Заморна ту линее от странна болест, ту е в отлично здраве, но пък е странно поведението му. Раздвоение на личността или ефект от магия? А политическите интриги се преплитат с любовните…
C>
	„Прокобата“ представя Писателя преди писането, представя Твореца, преди Животът да е сложил отпечатък върху творчеството му. И тъкмо поради тази невинност „Прокобата“ е жестока книга.
	Никола Баркър
C$
C>
	У мен има някои черти, от които много страдам, изпитвам някои чувства, които малцина на света са способни да проумеят. Не се гордея с тези свои белези. Стремя се да ги крия, да ги потисна, доколкото мога — но те понякога избликват.
	Шарлот Бронте
C$
C>
	И в крайна сметка биваме все повече и повече покорени от гения, стихийността, негодуванието на Шарлот Бронте.
	Вирджиния Улф
C$
