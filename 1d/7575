	Лаура Ескивел е родена през 1950 г. в Мексико. Авторка е на световни бестселъри като „Малинче“ и „Законът на любовта“.
	Всяка глава от романа започва с готварска рецепта и в това няма нищо изненадващо, тъй като голяма част от действието е съсредоточена в кухнята — сърцето и душата на традиционното мексиканско семейство. Тита, най-малката дъщеря на богат скотовъдец, отрано знае каква съдба й е предопределена — тя ще остане неомъжена, за да се грижи за майка си, докато е жива. Когато Тита се влюбва в Педро, майка й бърза да попари любовта й и тиранично урежда брак между по-голямата и сестра Росаура и любимия на Тита. Но Тита има едно несъкрушимо оръжие — нейните готварски умения.
	Лаура Ескивел умело си служи с похватите на магическия реализъм, познат ни от много други латиноамерикански автори, за да превърне контакта на Тита с храната в нещо чувствено и често, дори взривоопасно. Принудена да приготви сватбената торта на сестра си. Тита влага всичките си чувства в задачата и всеки гост на празненството избухва в сълзи, щом хапне от сладкиша.
	„Като гореща вода за шоколад“ е преведена на 35 езика, превръща се в бестселър и нарежда Лаура Ескивел в първата редица на големите латиноамерикански автори редом с Г. Гарсия Маркес, М. Варгас Льоса и Исабел Алиенде.
