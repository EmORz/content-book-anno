	Куентин Колдуотър живее тъжен, меланхоличен живот. Макар и пълен отличник, той е нещастен. Единствената му мания е поредица от фентъзи книги за вълшебната страна Филория. Обсебен от приключенията и от магията на измислената страна, той препрочита книгите отново и отново. Съкровеното му желание е не да кандидатства в университета „Принстън“, където е ясно, че ще приемат гений като него, а поне за миг да надзърне в света на Филория.
	В един преломен ден Куентин попада на укрито с магия място в Ню Йорк, където времето тече по различен начин и където съществува… колежът по магия „Брейкбилс“. Макар колежът да не е Филория, той дава на Куентин възможност да учи магия и да прави заклинания — нещо, за което винаги е мечтал.
	Оказва се, че магията не е лесна работа — мъчителни упражнения, заклинания на старохоландски и келтски, тежки предизвикателства, пътешествие по въздух до Южния полюс… Много скоро Куентин открива, че все още жадува за вълшебната страна от любимите си книги.
	И един ден, когато целият му живот изглежда обречен на провал, той научава, че Филория съществува.
	С помощта на приятелите си Куентин се отправя на най-бленуваното пътешествие в своя живот… за да открие ужасяваща истина.


	Харвардски възпитаник и литературовед с докторантура в Йейл, Лев Гросман избира за свое поприще журналистиката. Пише ревюта на книги в New York Times, Time, Entertainment Weekly, Time Out New York и др. Първият му роман — „Изкривяване“, минава незабелязано, втория — „Кодексът“, става международен бестселър, а третият — „Колеж за магьосници“, е определен за една от най-добрите книги на годината.
