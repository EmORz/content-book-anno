	Криминалният роман в литературата е нещо като патологията в медицината. Изучава човешкия организъм чрез болестните състояния и процеси в този организъм. Най-добрите произведения на криминалния жанр на Запада са отражение на едно общество, на неговите язви. Те безпощадно критикуват капиталистическите нрави, вътрешните машинации на това общество, връзката между престъпленията и политическия свят.
	Читателят ще има възможност да се срещне още веднъж с Мегре, с този легендарен образ в криминалния жанр, винаги същия и винаги интригуващ и изненадващ.
	С присъщата си находчивост, чувство за хумор и тайнственост Сименон ни го представя този път в развитие. Докато в първия роман той е все още обграден с ореола на славата детектив, във втория вече е скромен пенсионер, оттеглил се на село. Въпреки това, преминавайки през сложните перипетии на опасния престъпен свят, той успява да доведе както винаги започнатото дело до успешен край.