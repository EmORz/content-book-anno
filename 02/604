	Рекс Стаут (1886–1975) е един от най-популярните американски автори на криминални романи. Българският читател ще се срещне за пръв път на страниците на този том със знаменития в цял свят Нироу Улф — един от големите литературни детективи, достоен събрат на Шерлок Холмс, Филип Марлоу и Еркюл Поаро. „На вратата се позвъни“ е най-известното произведение на Стаут, донесло заслужена слава на писателя далеч извън пределите на САЩ. Успехът на романа се дължи на темата, разработена от Рекс Стаут — растящото попълзновение на ФБР не само в обществения, но и в личния живот на всеки американец. Темата не случайно намери отзвук в цял свят, защото пипалата на ФБР са вездесъщи. Вторият роман, с който представяме Рекс Стаут — „Гамбит“, ще достави удоволствие не само на шахматистите, но и на всички любители на криминалната загадка.