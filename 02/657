	Шестият сборник на изд. „ОФИР“ от серията СВЕТОВЕ е писта към странни и необясними реалности. Той задава 33 интригуващи въпроса, но ви предупреждаваме, че не дава отговор на всеки от тях…
	Какво ще открият астронавтите Клем и Ейскин в шантавия геологичен град Береника? А какво сполетява извънземен, който се напъва да се присламчи към мероприятията на фестивал по фантастика? Кой и защо не ще успее да влезе във връзка с разумно топлинно тяло, откъснало се от Слънцето? Има ли психобомби, които са в състояние да усмъртят човешките съзнания в цяла държава? Ще съумеят ли двамата жители на планетата Истиногурцибешилаха да запазят гнева си, докато стигнат до миролюбивия земен квартал Малко Истино? И колко невероятна може да бъде истината, съобщена ни от един търговец, който е дошъл направо от приказно богатата страна на чудесата Офир?…
	Заинтересувахте ли се? Ако е така, то доверете се на следните автори: Артър Кларк, Рамзи Кембъл, Марек Орамус, Дмитрий Биленкин, Алфред ван Вогт, М. Шайн Бел, Стивън Дедмън, Ричард Лупоф, Евгений Харитонов, Янчо Чолаков, Конрад Фиалковски, Франк Хърбърт, Александър Карапанчев, Филип Дик, Стивън Ашли, Алън Райън, Дениъл Маркус, Брайън Олдис, Жан-Клод Дюнак, Хенри Слесар, К. В. Джийтър, Станислав Лем, Карел Чапек и Манли Уейд Уелман.
	„Странни светове“ е очакване на жежкото лято, в което всяка вечер може да бъде посветена на един вълшебен разказ, вместо на поредния спукан сапунен мехур пред телевизионния екран. Опитайте от неговия нектар, той си струва цената! Още повече, че това е първият ни сборник за новото хилядолетие.
	Предстои ни дълъг път, отново ръка за ръка.
