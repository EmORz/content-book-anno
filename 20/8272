	Братя Робертски е изкуствено конструиран автор, чието съществуване е възможно само в свят, обзет от мания по кухите знаменитости и празните постижения.
	Братя Робертски може също така да прикрива истинското име на А. Р. Р. Робъртс. Робъртс пък може да се окаже Адам Робъртс. И целият свят може да е една илюзия. Откровено казано, на кого му пука? Не и на мен. Хей, ура-ура!


	Търсите ли Немо? Или търсите Никого?
	Нека бъдем откровени, в днешно време, когато увлекателни и епични, изпълнени със свежи идеи фантастични романи се превръщат в мизерни екшъни с продължения, вече е трудно да се каже кого точно търсите.


	Дали този живот, тази странна матрица, в която сме вплетени, вече не се поддава и на пародия?
	Ооо, не смятаме…


	Смърфей посочи ниската масичка до креслото си. На нея имаше две малки чашки, всяка с обем от около четвърт литър. Едната съдържаше червена течност, а другата — синя.
	— Трябва да избереш едно от тези питиета — каза Смърфей. — Изпиеш ли синьото, ще се събудиш в леглото си и ще можеш да сметнеш нашата среща за сън и да продължиш досегашния си живот. Изпиеш ли червеното обаче, сам ще се убедиш какво точно представлява Макатрицата.
	Гордън погледна двете чаши.
	— Какво е червеното питие? — попита той.
	— Сок от червени боровинки — обясни Смърфей.
	— Ясно. А синьото?
	— Дезодорант за тоалетни „Алпийска свежест“.
