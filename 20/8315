	Едновременно съкровена изповед и документ за едно общество, психологическо изследване и поетична хроника, „По следите на изгубеното време“ представя затворения свят на буржоа и аристократи от началото на XX век, в който майсторското перо на Марсел Пруст разкрива как у един и същ индивид желанията и чувствата, подчинени на мощните сили на въображението, са винаги относителни и временни. Пространният и музикален строеж на фразата, тънката употреба на образни сравнения и метафори, импресионизмът на разказа, съвършената техника на вътрешния монолог са издигнали това произведение до жалон в световната литературна история.
