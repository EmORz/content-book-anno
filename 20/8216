	Безсъмненият талант и случайността ще отведат Александра Лайънс в Париж, в света на висшата мода. След време нейната звезда ще заблести и в Холивуд като моделиер на костюмите на нашумели филмови продукции.
	Страстта ще я хвърли в прегръдките на Закари Девъро — милионер, спечелил състояние, управлявайки империята от магазини „Лордс“, един отчаян мъж, попаднал в безмилостните мрежи на нещастен брак.
	Невъобразим скандал разтърсва живота й, когато Елинор Лорд, глава на могъща фамилия, е обхваната от налудничавата идея да докаже, че миналото на Александра е белязано с тайната на едно отвличане и убийство. Дали мистериозното наследство, което очаква Александра, не е наследство от лъжи?
	Авторка на повече от петдесет романа, Джоан Рос написва първия си разказ — трогателна история за две влюбени патици, когато била само на седем години. Днес книгите й са издадени в над шест милионен тираж в двадесет и осем страни.


	Миналото нахлува в техния живот и го променя безвъзвратно…
	__Александра__
	Покрусена от предателството и падението на човек, когото дълбоко уважава, тя открива истинската любов само за да разбере, че целият й досегашен живот е изграден върху лъжливи представи…
	__Закари__
	Бедняк от блатистите райони на Луизиана, той прави шеметна кариера, но е допуснал фаталната грешка да сключи брак с жена, прекалено непочтена и покварена, за да се изтръгне от ноктите й…
	__Миранда__
	Постигнала заветната си цел да стане съсобственик на империята от магазини „Лордс“, тя би прелъстявала, лъгала, би продала дори душата си на дявола, за да задържи плячката…
	__Елинор__
	Почти трийсет години тя е търсила едно отвлечено момиченце и сега, когато е сигурна, че го е намерила, е на път да узнае ужасяващата истина за убийството на своя син.
