	325 г. Император Константин нарежда на своя духовен наставник Хозий да изгори древни текстове, които противоречат на християнските догми, приети от Никейския събор. Но Хозий ги скрива в подземията на византийската столица.
	През 1310 г., рицарят тамплиер Конрад от Триполи попада на безценен документ. Католическата църква го пази в дълбока тайна. Ако излезе наяве, той ще подкопае основите на вярата.
	В наши дни. Регистърът на тамплиерите е откраднат от архивите на Ватикана. На следващия ден италиански авиослужител е изхвърлен от борда на частен самолет. Няколко часа по-късно пламва патриаршеската библиотека в Истанбул. Археоложката Тес Чайкин е похитена и затворена в багажника на кола бомба в Рим.
	Агентът от ФБР Шон Райли посещава Ватикана, в опит да спаси живота на отвлечената си любима, но е обвинен за съучастник в атентата. Един опасен мъж желае находката, за да я използва за зловещо отмъщение, което ще застраши не само християнството. Дали двамата преследват една и съща цел? Изходът от тази надпревара може завинаги да промени хода на историята…
	Култовият трилър „Последният тамплиер“ донесе световна слава на неизвестния до тогава Реймънд Хури. Дългоочакваното му продължение „Оръжието на тамплиерите“, издадено вече в 50 страни, е орисано на същия успех.
