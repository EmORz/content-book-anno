	Знаменитата трилогия на Ян Гиу е преведена в десетки страни и е продадена в милионни тиражи. Неслучайно е определяна като най-значимото произведение в жанра на историческия роман през XXI век. Това е блестящо повествование, разказващо за събития от XII век, за възвишени идеали, силни чувства и разтърсващи интриги.
	По трилогията е заснета най-скъпата кинопродукция, правена в Европа — „Рицарят тамплиер“. За осъществяването й усилията си обединяват кинематографиите на Швеция, Англия, Германия, Дания, Норвегия и Финландия. В продукцията участват популярни актьори като Венсан Перес, легендарната Биби Андерсон (спечелила много световни награди за участието си във филми на Бергман), Стелан Скарсгард и др. Продукцията всъщност се състои от два двучасови филма. В кината у нас се разпространява международната версия, обединяваща двата филма.


	__Един рицар в Светите земи.__
	__Една жена в замръзналия Север.__
	__Една война, която ги разделя.__


	Арн Магнусон е най-изключителният воин, който се е раждал в Севера. Но любовта му става жертва на интригите около борбата за престола. В резултат на това любимата му Сесилия е затворена за двадесет години в манастир, където е подложена на жестоки мъчения и наказания от демоничната игуменка майка Рикиса. За същия срок Арн е изпратен като рицар тамплиер в Светите земи, където се води продължителна война между християни и мюсюлмани. И двамата трябва да се борят, за да оцелеят. Това, което ги крепи, е вярата, че един ден отново ще бъдат заедно.
	В Светите земи Арн разбира, че сарацините не са толкова брутални и нецивилизовани, както ги представя християнската пропаганда. Напротив. След като спасява от разбойници лидера на сарацините Саладин, Арн с усърдие се учи от него на любов и война, макар и да принадлежи към противниковия лагер…
