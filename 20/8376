	Джой Адамсън е известна в цял свят с книгата си „Лъвицата Елза“. Сега предлагаме на читателите превода на „Петнистият сфинкс“. Това е историята на женския гепард Пипа, която, както и лъвицата Елза, е отгледана от малка от авторката и постепенно бива приучвана на самостоятелен живот в дивата природа. Пипа израства под грижите на хората, намира си другар в джунглата и за няколко години дава четири поколения. Тя отглежда малките си в близост до хората, но успява да създаде от тях независещи от човека хищници. Адамсън внимателно проследява поведението и отношението им към околната среда.
	От „Петнистият сфинкс“ читателите ще научат подробности за загадъчния, потаен, неизучен още хищник от рода на котките. На края на книгата авторката дава сравнителна таблица за най-важните събития в живота на лъвовете, леопардите и гепардите. „Петнистият сфинкс“ има продължение — „Зовът на Пипа“, където Адамсън проследява докрай живота на Пипа, последните й поколения и тяхното приспособяване към естествен свободен живот.
	Непосредствено преди отпечатването на книгата узнахме за трагичната гибел в африканската джунгла на Джой Адамсън, отдала целия си живот, многократно подлагайки се на риск, за да докаже, че е възможна хармония между човека и дивите животни.
