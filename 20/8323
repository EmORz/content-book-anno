	Имперската мощ на Испания клони към залез. Крал Фелипе IV подновява войната с Фландрия и Диего Алатристе се готви да се върне към войнишкия занаят. Но съдбата му поднася изненада — приятелят му, поетът Франсиско де Кеведо, се е забъркал в странна и страшна история и разчита на неговата помощ. Мистерията се заплита около трупа на непозната жена, оставен пред една мадридска църква. До мъртвата има пълна кесия и бележка, че с парите трябва да се платят заупокойни литургии за душата й.
	Кой е убил непознатата? Кой е обезчестил дъщерята на стария Висенте де ла Крус и какви страшни и позорни тайни крият стените на манастира „Адорасион“?
	Капитанът и младият му помощник Иниго де Балбоа се изправят срещу страшен противник — всевластната Инквизиция. Никой не може да се противопостави на пазителите на вярата — нито граф Оливарес, любимецът на краля, нито дори самият крал. За да открият истината и да помогнат на невинните, Алатристе и приятелите му се изправят сами срещу сляпата омраза, подклаждана от фанатизма, срещу корупцията и безчестието — под смъртната заплаха от кладите на Инквизицията.
