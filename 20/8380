	„Животът на Мане“ не е романизирана биография. Въз основа на богат документален материал и многостранни проучвания видният френски писател Анри Перюшо (1917–1967) въвежда читателя в живота и творческия път на големия художник и „баща на импресионизма“, като същевременно майсторски пресъздава картината на една вълнуваща епоха в историята на съвременното изкуство. Едуар Мане е една от най-интересните и най-дискусионни фигури във френска живопис през втората половина на миналия век. „Закуска на тревата“ и „Олимпия“ предизвикват скандал, но откриват нова ера в развитието на световната живопис. Както казва Перюшо, „малко революции в областта на изкуството са били така решаващи и с толкова последици, както тази, предизвикана от Мане“.
