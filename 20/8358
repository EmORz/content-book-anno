	Архивар от Великия Ориент на Франция е убит в двореца „Фарнезе“ в Рим през май 2005 г. Убийците използват ритуал като при смъртта на Хирам — легендарния основател на франкмасонството. В същата нощ в Йерусалим един археолог издъхва мистериозно малко след като е изследвал енигматичен камък. Полицаят Антоан Марка — Майстор масон и партньорката му Жад Зевински — отявлена противничка на Ордена, трябва да разнищят заговора на окултното нацистко движение „Туле“. Шейсет години след капитулацията на Третия райх архивите на франкмасоните, откраднати тайно от германците през 1945 г., продължават да сеят смърт. Каква тайна от незапомнени времена се крие в тях?


	Трилърът от Ерик Джакомети, разследващ журналист и историк, и Жак Равен, Майстор масон от френския Орден, ни отвежда зад кулисите на модерните тайни общества и разкрива удивителни истини, за които мнозина са смятали, че са погребани с Третия райх.


	Събитията и героите в романа „Ритуалът на мрака“ са измислени. Авторите са черпили вдъхновение от исторически, масонски и научни документи. Описанието на масонските срещи е близко до действителността, но не ангажира по никакъв начин цитираните масонски ложи.
