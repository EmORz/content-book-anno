	Нецензурирани сцени на любовни интриги и интимни връзки. Остроумие и хапливи прозрения.
	Това е запазената марка на Кандис Бушнел, която след счупилия всички рекорди бестселър „Сексът и градът“ ни представя новата си книга „Четири блондинки“.


	Четири жени са на кръстопът. Четири жени правят своя избор и това променя живота им и тях самите завинаги.
	— Красива манекенка си осигурява ежегодно безплатно летуване с богатите си любовници в престижен курорт. Докато в един момент не осъзнава, че може да си хване безпроблемно мъж за лятото, но не и да получи онова, което действително иска от живота.
	— Популярна авторка на колонка в списание води удобен и привидно щастлив брачен живот с известен журналист. Докато една вечер не се решават на промени и двамата…
	— Пепеляшка, вече омъжена за принца (действително от кралско потекло) и превърната в „трофейна съпруга“, затъва в параноя. Докато не взима живота си в свои ръце, за да открие собственото си място в реалния свят.
	— Писателка, която се страхува, че биологичното й време да си намери съпруг изтича, заминава за Лондон. За да търси истинската любов…


	В „Четири блондинки“ Кандис Бушнел по своя неподражаем начин пресъздава съвременния живот в големия град и ни представя един задълбочен поглед, но със закачливо намигване, към изпитанията, на които ни подлагат любовта, славата, парите и властта.
