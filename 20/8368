	9 август 1945 г., Нагасаки. Влюбената Хироко излиза на верандата, облечена в кимоно с три жерава на гърба. Миг по-късно любимият й Конрад и светът наоколо се превръщат в пепел. Три белега с формата на птици са единственото, което й остава — незаличим спомен за всичко, което завинаги е загубила.
	Две години по-късно Хироко намира утеха при Елизабет — сестрата на Конрад, и нейното семейство. В техния дом младата жена открива и бъдещия си съпруг Саджад…
	Сенките на историята се разстилат върху сплетените съдби на двете семейства и ги сблъскват с разделението на Индия, с Пакистан през 80-те и с опустошителните последици от 11 септември 2001 г.
	Стремителен в своя размах и дързък в мащабите си, „Изпепелени сенки“ е роман за преплетените съдби на две коренно различни семейства на фона на най-драматичните събития от съвременната история.
	С фин почерк, наситена емоционалност и неимоверно проникновение, Камила Шамзи предлага история за любовта и предателството, предаността и изкуплението, вечното дирене на надежда и изпепелените сенки на миналото и ни убеждава, че човечността може да бъде открита дори и в най-жестоките конфликти.
