	Авторът е роден през 1936 г. в Ловеч. Дипломирал се е през 1960-а в Хидротехническия факултет на софийския Инженерно-строителен институт (по-късно ВИАС, сега УАСГ). Работи като проектант в Кърджали до 1962-а, когато става асистент в кат. „Техническа механика“ на ВИАС. Пенсионира се като професор в същата катедра през 2003 г.
	Спечелването на зелената карта преобръща съдбата на неговото семейство, доказало вече своите качества в родината си. Съпругът е професор в УАСГ, а съпругата — уважавана лекарка, току-що пенсионирана. Тя първа разбира, че пред тях се отваря врата към един нов свят, към нов начин на живот и общувания, към неподозирани възможности. И не се отказва от тях, докато той се съпротивлява, но отстъпва пред аргументите на жена си. И те заминават заедно за Ню Йорк, за да получат невероятната придобивка.
	В настоящата книга „Със зелена карта в Америка“ професорът — главен герой в повествованието — разказва за пътуванията им до Ню Йорк, Флорида, Ню Джърси, Калифорния, Невада, Аризона, Юта и Хаваи. Те започват от 1996 г. И не всичко в тях е гладко. В Лос Анджелес живеят от края на 2003 г. Обходили са много интересни туристически обекти. Спомените му са примесени с отклонения от описателен характер, с полезни исторически и географски подробности, както и с негови виждания за някои актуални американски и общи проблеми. Разказва и за няколко любопитни случки отпреди много години в родината.
	В книгата „Със зелена карта в Америка“ читателят освен много богата и полезна информация, освен забавно четиво ще открие и неща, които го вълнуват и засягат, а някои могат да я ползват и като пътеводител, и като наръчник за действие при пътуванията си в Щатите.
