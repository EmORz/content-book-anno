C>
	Тъй като ти си важен, всичко, което правиш, е важно. Всеки път, когато простиш, Вселената се променя: всеки път, когато протегнеш ръка и докоснеш нечие сърце или нечий живот, светът се променя. С всяка добрина и с всеки акт на милосърдие моите цели са постигнати. И нищо вече няма да е същото…
@	Уилям Пол Йънг, „Колибата“
C$
	Шестгодишната дъщеря на Макензи Алън е отвлечена по време на семейна ваканция. Всички улики сочат, че вероятно е била жестоко убита в запустяла колиба високо в планината. Четири години по-късно съкрушеният й баща получава странна бележка, която, по всичко изглежда, е от… Бог. Той го кани на среща в същата колиба, където е открита окървавената рокля на дъщеричката му. Макензи, който като дете е бил малтретиран от собствения си баща — уважаван член на църковната общност, не е особено религиозен, а след сполетялата го трагедия има лични сметки за уреждане с Бог. Ето защо приема предизвикателството. Онова, което ще преживее в колибата, ще промени живота му завинаги.
	_Колибата_ повдига вечния въпрос: _Къде е Бог в един свят, изпълнен с толкова болка?_ Отговорите, които Макензи получава, ще ви смаят, а може би ще преобърнат собствените ви представи за света.


	_Колибата_ е роман сензация: ръкописът е отказан от 26 американски издателства и накрая излиза самиздат през 2007 г. в много малък тираж. Без никаква реклама, само от уста на уста, за една година книгата превзема световните класации и се превръща в една от най-продаваните книги в Америка за последните три години. Романът досега е преведен на над 40 езика и се радва на нестихващ интерес в редица държави.
