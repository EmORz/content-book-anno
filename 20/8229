	В този своеобразен морски дневник известният френски ветроходец разказва за десетмесечното си плаване край трите велики носа — Лиуин, Хорн, Добра Надежда. Десет месеца е преживял самотникът между морето и звездите, сред делфините, летящите риби и морските птици — 37 455 мили (една и половина околосветски обиколки), без да се докосне до земя.
	Но „Дългият път“ е и философски размисъл за живота, търсене на „вечната, ала изгубена истина, която лека-полека се възражда в браздата“, протест срещу „фалшивите ценности на Запада“, изживяване на онзи неповторим и величав миг, когато сред безкрая на океана човек осъзнава доколко е „и нищожен атом, и бог едновременно“.
