	Николай Николов е роден през 1988 в гр. Хасково. Новелата „Нежни куршуми“, позната още като „Soft Bullets“, е дебютната му книга, която през 2012 година Николай пренаписва в сценарий за филм. Вълнуващата история на младия автор набира популярност, когато започва екранизацията на криминалната драма, в която се включва и Христо Мутафчиев. Филмът ще се появи в началото на 2014 година, но ще проследи интригуващия сюжет наполовина. Само в книгата любителите на трилъра ще разберат съдбата на „нежните куршуми“ след разкриването на истината… Кой уби Борис Бакалов?
	Борис Бакалов — Жокера е криминален бос, който стои зад убийствата на едни от най-влиятелните мъже в България. Четири млади момичета с тъмно минало градят своята кариера в S.T.A.R. — организация за поръчкови убийства. Бивш шпионин от Държавна сигурност тръгва да търси възмездие за смъртта на свой приятел. Историите се преплитат в малък провинциален град, в който властват секс, цинизъм и предателства.
	Една сутрин Жокера е открит мъртъв в офиса си. Организацията се разпада. След две години изгнание в Латинска Америка е време за вендета. Кой стои зад убийството на Борис Бакалов? Вера е на път да стигне до истината, но ще й хареса ли това, което ще открие? И каква е ролята на една шизофреничка, прекарала пет години от живота си зад решетките? Едно-единствено нещо движи историята — понякога вършим лоши неща само защото обичаме твърде много!
