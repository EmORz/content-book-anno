	Когато милионерът Бърнард Градли загива при автомобилна катастрофа, неговите свикнали с лукса и удоволствията деца разбират, че няма да получат нищо от огромното богатство. Освен възможността да участват в необичайно състезание. Три години след отварянето на завещанието в банковата сметка на един от тях трябва да има поне един милион лири стерлинги, спечелени по честен път. Победителят — ако има такъв — ще наследи всичко.
	Философът Зак започва работа в търговска банка и става специалист по данъчни измами. Младият Матю се превръща в ловък борсов играч и нагъл измамник. Разглезеният плейбой Джордж купува за една лира фалирала мебелна фабрика и се заема да я възроди. А сестра им Джоузи трябва да работи по цял ден и да се грижи за болната им майка. Четиримата се сблъскват с реални проблеми и реални хора, поемат всякакви рискове, печеля и губят приятели, любов, самочувствие и достойнство. Кой ще спечели отчаяната надпревара с времето и ще грабне милионите?
