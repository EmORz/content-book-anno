	В края на миналия век заедно с ветроходните кораби си отива и цяло едно съсловие моряци. Американецът Джошуа Слокъм не може да се примири, че под Бруклинския мост няма място за високите мачти на неговия ветроход. Най-напред от останките на последния си кораб „Акуиднек“ той построява малък плавателен съд и го нарича „Либердаде“ — спуснат е в морето в деня, когато бразилските роби получили свобода. С „Либердаде“ Слокъм и семейството му проплават 5500 мили от Паранагуа до Вашингтон. Това плаване е описано в първата книга на Слокъм — „Пътуване с Либердаде“.
	Няколко години по-късно безработният капитан сам построява „Спрей“. На 24 април 1895 година с един долар и половина в джоба си Слокъм и „Спрей“ напускат Бостънския кей, за да се върнат след три години, два месеца и два дни, преплавали 46 000 мили около света. Това първо самотно околосветско плаване е описано в „Сам около света“ много пестеливо, много скромно, с добро чувство за хумор, така както подобава на един истински моряк, а както и читателят ще види от книгата — и роден писател.
