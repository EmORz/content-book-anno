	След дълго пътешествие в Африка доктор Дулитъл най-сетне се завръща в своя дом в Пъдълби-край-Мочурището, но е все така беден, както и на тръгване. За да изхрани себе си и своите приятели: кучето Джип, патицата Даб-Даб, прасето Гъб-Гъб, бухала Ту-Ту и бялата мишка, добрият доктор решава да се включи в пътуващ цирк, където да показва невероятното двуглаво животно Бутни-Дръпни. В цирка обаче Дулитъл попада на тюленката Софи, която спешно трябва да се върне в своята родина, за да спаси от гибел стадото си. Докторът й помага да избяга, без да подозира колко изпитания го чакат по дългия път към морето…


	Хю Лофтинг е роден през 1886 г. в Мейдънхед, Англия, и началното си образование, до осемгодишна възраст, получава у дома заедно с братята и сестрите си. Учи инженерство в Лондон и в Масачузетския технически институт. След женитбата си през 1912 г. той се установява да живее в Съединените щати.
	По време на Първата световна война напуска работата си като строителен инженер и е произведен в чин лейтенант в Ирландската гвардия, като по това време открива, че писането на писма с илюстрации до собствените му деца облекчава напрежението от войната. „Като че ли от фронта човек нямаше какво толкова да пише на младите; новините бяха или твърде ужасяващи, или твърде скучни. Едно нещо непрекъснато се натрапваше все повече и повече на вниманието ми — значителното участие на животни във войната. Това даде наченките на една идея: за ексцентричния провинциален доктор, притежаващ склонност към изучаване на естествена история и огромна любов към домашните любимци…“
	Тези писма се превърнаха в „Историята на доктор Дулитъл“, публикувана през 1920 г. Деца от целия свят прочетоха тази книга, както и следващите, единадесет на брой, тъй като са преведени на почти всички езици. През 1923 г. „Пътешествията на доктор Дулитъл“ спечели „Нюбъри Медъл“. Заимствайки от дванайсетте тома на „Доктор Дулитъл“, Олга Фрикър, снахата на Хю Лофтинг, по-късно състави „Доктор Дулитъл: Антология“.
	Хю Лофтинг умира през 1947 г. в дома си в Топанга, Калифорния.
