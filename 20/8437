	Капитан Джон Клаус Вос — едно име, което се нарежда до това на великия Джошуа Слокъм. Прекарал по-голямата част от живота си на море, Вос с чудесната си памет, остра наблюдателност и богато въображение е написал забележителни спомени, изпъстрени с неизброимите трудности и рискове на океанското плаване. Неподправеното откровение, здравият народен хумор, простият език — ето кое преди всичко привлича в повествованието на Джон Клаус Вос. Привлекателна и проста е и неговата философия: „Зовът на морето е силен. Сините вълни и воят на вятъра крият вечно обаяние за оня, който прекарва живота си сред тях.“
