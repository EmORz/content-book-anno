	Те са трима добри приятели и заклети ергени. Чарли Харингтън е привлекателен красив филантроп, който има такива високи критерии за бъдещата си съпруга, че едва ли някоя простосмъртна жена би могла да ги удовлетвори. Адам Уайс, адвокат на знаменитости, току-що прехвърлил четирийсетте, предпочита жените, с които излиза, да са много млади, с пищни форми и необременени с много мозък. А пък Грей Хок — талантлив художник — е като магнит за трудните връзки с объркани и страдащи жени. Винаги готов да се притече на помощ като рицар на бял кон, той не може да понася единствено мисълта за семейство.
	Ала докато тримата приятели прекарват ежегодната си лятна ваканция, обикаляйки из Средиземно море на борда на великолепната яхта на Чарли, се появяват първите признаци, че ергенският им живот е сериозно застрашен.
	Изпълнен с хумор, заплетени интриги и неочаквани обрати, „Опасни мъже“ е поредният затрогващ и проникновен роман на Даниел Стийл.
