	Съветската писателка Ричи Михайловна Достян е родена през 1915 година във Варшава. Автор е на разкази и повести за деца и юноши.
	С книгата „Тревога“, която включва две повести, Ричи Достян се представя за първи път пред българския читател. Авторката с огромно уважение се отнася към детството и показва колко важна за детето, за бъдещия гражданин, е семейната среда. Безпощадната правда в повестта „Тревога“, високият емоционален заряд на повестованието, карат възрастните да се замислят за отношението си към подрастващите. Разривът, който настъпва между родители и деца, действително буди тревога. Но повестта носи и оптимизъм, и вяра в чистотата и възможностите на юношите, в искреното им чувство за справедливост, в силата на дружбата, която ги сродява и преобразява.
	Повестта „Двамата“ е поетичен разказ за приятелството между двама души — възрастен и момче. Тя внушава идеята, че и най-голямото нещастие може да бъде преодоляно, когато човешкият живот е осмислен.