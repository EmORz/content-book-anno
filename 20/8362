	През 1954 г. федералният шериф Теди Даниелс и неговият помощник поемат разследването на случай с изчезването на пациент от болница за душевноболни, която се намира на остров, недалеч от пристанището на Бостън.
	Не след дълго странни събития карат Даниелс да мисли, че е поел казуса, защото лекарите експериментират с пациентите си. Инстинктите на героя с богато военно минало разкриват обещаваща следа, но управата на болницата не му разрешава достъп до архивите.
	Силен ураган прекъсва всички връзки с континента. Теди започва да се съмнява във всичко — в собствените си спомени, в партньора си, дори в разума си… Подменени са истинното и измамното, а проглеждането носи болка.
	Навлизаме в истинската и ужасна красота на напълно оформената параноидна структура на шизофреника. Господа, ако вярвате, че сте единствените пазители на истината, тогава значи всички останали лъжат. А ако всички останали лъжат…


	Денис Лихейн е роден през 1965 г. и е един от най-утвърдените майстори на криминалния жанр, награждаван многократно. Автор е на много романи, сред които „Нищо свято“, „Сянка в дъжда“, „Законът повелява“…
	Холивуд филмира някои от най-известните му творби — „Реката на тайните“ е с режисьор Клинт Истууд, с участието на Шон Пен, Тим Робинс и Кевин Бейкън, а „Злокобен остров“ отново доказва кинематографичността на творчеството му.
