	Любовта на Арн и Сесилия оцелява независимо от времето и разстоянието. След двадесет години, прекарани в Светите земи в битка за една обречена кауза, рицарят тамплиер се завръща у дома, за да се ожени най-сетне за любимата си и да помогне за мира и обединението на враждуващите благороднически родове. Най-близкият му приятел е крал, а негов наместник е чичото на Арн. Но те имат други планове за тамплиера и любимата му. На фона на хаоса в страната Арн и Сесилия поемат риска да повярват, че любовта е по-силна от политиката и враждите между родовете.
	Рицарят тамплиер носи от Йерусалим знания и култура, които са предвестник на едно ново време за Европа. Но той усеща, че дебне война — въпрос на време е вражески род да поиска да си възвърна трона с помощта на съюзници отвън. Използвайки военния си опит и знания, Арн трябва да създаде и обучи армия, готова да се изправи срещу тях. И да положи основите на едно обединено кралство.


	Знаменитата трилогия на Ян Гиу е преведена в десетки страни и е продадена в милионни тиражи. Неслучайно е определяна като най-значимото произведение в жанра на историческия роман през XXI век. Това е блестящо повествование, разказващо за събития отпреди девет века, за възвишени идеали, силни чувства и разтърсващи интриги. По трилогията е заснета най-скъпата кинопродукция, правена в Европа.
