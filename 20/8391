	„Светът бе голям колкото тази долина. Хората се изкачваха на ливадите да събират сено. По-надалеч не ходеше никой“. Още от началото Райнхолд Меснер стигаше по-далече от другите. Винаги прекрачваше границите и нарушаваше ограниченията. Рано остави след себе си тясната долина на своето детство в Южен Тирол. Пръв стигна до Еверест без кислородна маска и изкачи всичките четиринадесет осемхилядника. След катеренето по скалите и стигането до висините той прекоси пеша най-големите пясъчни и ледени пустини на Земята. „Аз доброволно влизам в ада“ — пише той днес. След като бе депутат в Европейския парламент, сега еднолично ръководи своя амбициозен проект за създаване на Музей на планинарството. Какво окриля този успял човек? Откъде черпи сили и фантазия, за да преоткрива себе си отново и отново? В разговор с репортера на „Шпигел“ Томас Хютлин Райнхолд Меснер разказва за своята родина, за своето семейство, за приятелството и егоизма, за неуспехите си и за своя инстинкт почти винаги да върши правилните неща.
	Райнхолд Меснер, роден във Филньос, Южен Тирол, е смятан за най-известния алпинист и ловец на приключения на нашето време. Той е направил около сто първи изкачвания, стъпил е на всички четиринадесет осемхилядника и е прекосил пеша Антарктида и Гренландия, Тибет и пустинята Такла Макан. В момента работи за създаването на „Меснер Маунтин Мюзиъм“ — единственият в света комплексен музей на планинарството. Последните му книги са „Голата планина“, „Бялата самота“ и „Моят живот на ръба“. Допълнителна информация за автора: www.reinhold-messner.de.
	Томас Хютлин е роден през 1962 г. Израснал между Мюнхен, Тегернзее и Лех в Алпите, от петнадесет години работи като репортер в списание „Шпигел“.
